Gent, stad van de toekomst 
 
 
Onze samenleving bevindt zich op een kantelmoment. De traditionele structuren worden in vraag gesteld. Vertrouwde recepten volstaan niet langer voor de uitdagingen van vandaag. De ordening binnen onze samenleving wordt grondig door elkaar geschud, en maakt – met vallen en opstaan - plaats voor nieuwe verhoudingen. Dat gaat soms onmerkbaar, maar soms ook gepaard met conflicten. Dit is ook zo voor onze Gentse, stedelijke samenleving. Mensen voelen dat de zekerheden van gisteren, vandaag vraagtekens oproepen. Mensen missen uitzicht op een geruststellend antwoord. 
 
Om die reden heeft u misschien een historisch document in handen… 
 
Dit is veel ambitieuzer dan een verkiezingsprogramma. Dit omvangrijke document is geschreven door tientallen mensen die er zich van bewust zijn dat een stad langer moet meegaan dan de zes jaren van een bestuursperiode. Ons project is ook meer dan de optelsom van twee partijen. We nodigden alle betrokken Gentenaars uit om hieraan bij te dragen. Dit, om een totaal nieuwe visie te ontwikkelen op wat een stedelijke gemeenschap eigenlijk is en hoe de stad zou moeten evolueren om ook voor onze kinderen en kleinkinderen een leefbare plek te blijven.  
 
Wat volgt is een links, sociaal en ecologisch project waarmee we vanaf morgen aan de slag willen om dit doel te bereiken. Links, omdat we het welzijn van velen hoger inschatten dan het belang van enkelingen; Sociaal, omdat solidariteit met, en zorgen voor de zwakkeren voor ons een fundamenteel moreel principe is; En ecologisch, omdat slechts enkelen nog geloven dat een stedelijke gemeenschap geen uitstaans heeft met de opwarming van de aarde, de uitputting van de bodemrijkdommen, de verschraling van de biodiversiteit en de degeneratie van ons voedsel. 
 
De samenstellers van deze visietekst hebben de waardheid niet in pacht. Het zijn mensen zoals u en ik. Ze hebben geprobeerd afstand te nemen van de platgetreden paden. Is deze tekst dan een amalgaam van luchtkastelen, irrealistische toekomstbeelden en vrijblijvende utopieën van dagdromers? Neen, we reiken bouwstenen aan om onze stad verder gestalte te geven en zich te positioneren te midden van de wervelstorm aan nieuwe ontwikkelingen die we doormaken. We kiezen voor de thema’s die er echt toe doen, antwoorden op de problemen waar mensen van wakker liggen. 
Waar sommigen garen willen spinnen bij de angst, de onzekerheden en de twijfel waarmee velen de toekomst tegemoet zien, is vertrouwen het uitgangspunt van dit plan. We hebben vertrouwen in de spitsvondigheid en de creativiteit van onze medeburgers . Gentenaars hebben lef. We hebben geen schrik voor de toekomst. We hebben de durf om te vernieuwen en tegen de stroom in te varen. Die mentaliteit zit in onze genen en heeft onze stad gemaakt tot wat hij nu is. Onze krachten bundelen en ambitieuze beleidslijnen uitzetten is de boodschap.  
 
We leggen u ons plan voor, voor de toekomst van onze stad, voor de stad van de toekomst. Dit plan is niet te nemen of te laten, we rekenen op uw kritische opmerkingen, suggesties en aanvullingen. Want wij willen – samen met alle Gentenaars – werken aan een duurzame toekomst voor deze plek die ons zo lief is… 
 
 
 
Daniel Termont    Elke Decruynaere sp.a      Groen 
HOOFDSTUK - Stadsontwikkeling – Wonen – Mobiliteit - Natuur en groen 
 
We willen dat Gent zijn rol als Vlaamse grootstad verder opneemt. Daarom is een  stadsontwikkeling nodig die het mogelijk maakt om een voldoende gedifferentieerd en betaalbaar woningaanbod te realiseren, het handelscentrum, het dienstaanbod en het openbaar vervoersnet te versterken, Gent als stad van kennis en cultuur te laten bloeien en de stedelijke economie een gezonde duw in de rug te geven. 
 
Op die manier kan Gent ook zijn verantwoordelijkheid opnemen in de strijd tegen de verdere versnippering van de open ruimte in Vlaanderen.  
 
In de voorbije bestuursperiodes zijn de grote lijnen uitgetekend voor de verdere ontwikkeling van Gent onder meer via het Ruimtelijk Structuurplan Gent. Veel daarvan is nog in volle ontplooiïng of realisatie, andere ontwikkelingen vergen nog tientallen jaren vooraleer ze afgewerkt zullen zijn.  
 
Maar ondertussen staat Gent als grootstad in Vlaanderen ook onder druk omdat zich een aantal nieuwe grote uitdagingen aandienen (bevolkingstoename door de demografische druk, de transitie naar een klimaatneutrale stad, meer plaats geven aan gezinnen met kinderen, de druk van de automobiliteit afbouwen).  
Het maakt alvast dat we verplicht zijn om nieuwe, bijkomende en aangepaste lijnen uit te tekenen voor de ontwikkeling van onze stad in de komende jaren.  
Gent is gelukkig nog altijd een stad op mensenmaat. De kunst zal er dus in bestaan om die ontwikkelingen te realiseren binnen de schaalgrootte van Gent en de geborgenheid die Gent eigen is, intact te laten.  
 
In dit hoofdstuk zal in de eerste plaats aandacht gaan naar die onderdelen binnen de stadsontwikkeling die het meest onder druk staan van die nieuwe uitdagingen, met name het wonen en de mobiliteit. Dit zijn de meest cruciale punten waar nieuwe ingrepen nodig zijn om definitief de weg in te slaan naar een duurzame stadsontwikkeling.  Bij de ontwikkeling van die thema’s zullen twee doelstellingen centraal staan:   
1.	De in de stad aanwezige jongeren in de stad houden, wanneer ze aan hun gezinscarrière beginnen, en op die manier de uitstroom van jonge gezinnen met kinderen te verminderen.  
2.	De tijd is rijp om te kiezen voor alternatieve vervoerswijzen om het autoverkeer in de stad niet langer te laten toenemen. 
  
Ook inzake natuur en groen zijn ambitieuze doelstellingen en plannen uitgetekend. De nieuwe uitdagingen nopen tot een versnelling in uitvoering omdat ze essentieel zijn om de leefbaarheid van de stad in stand te houden of te verbeteren. 
 
We hebben deze stad in bruikleen van onze kinderen en kleinkinderen. Daarom wil Gent de kindvriendelijkste stad van Vlaanderen worden. Vanuit stadsontwikkeling spelen we hierop in via voldoende aanbod aan gezinsvriendelijke woningen, een kindvriendelijke en verkeersluwe woonomgeving, een samenhangend netwerk aan publieke ontmoetingsplekken (pleinen & parken) en een stadsvriendelijke mobiliteit waarbij voetgangers en fietsers centraal staan.  
 
Om die uitdagingen tot een goed einde te brengen willen we binnen de stedelijke regio tot samenwerking komen tussen alle besturen. Daarom zijn we van oordeel dat Gent een goede buur moet zijn voor de omliggende gemeenten in de Gentse regio. We willen dat Gent actief zoekt naar allianties om samen een coherente, samenhangende grootstedelijke ruimtelijke ontwikkeling op te zetten. Dit geldt onder meer voor de realisatie van de groenpolen, de verdere uitbouw van het openbaar vervoer, de uitbouw en afstemming van het handelsapparaat. 
  
 
Thema - Stadsontwikkeling 
 
Algemene visie 
 
De combinatie van nieuwe uitdagingen inzake wonen, mobiliteit, natuur en groen is omvangrijk en complex. Tegen 2050 staan we op vele vlakken voor een grondige ombouw van onze stad. Door middel van een duurzame stadsontwikkeling willen we hierop een antwoord bieden. Dit is een werk van lange adem, waarvoor we de krachten willen bundelen.  
 
Om dit alles binnen de bestaande context in Gent te kunnen realiseren zullen we op korte termijn in de eerste plaats goede antwoorden moeten vinden op volgende vier uitdagingen: 
1.	Grote projecten kunnen deze nieuwe uitdagingen maar deels opvangen, vergen onvermijdelijk veel tijd en dreigen weinig flexibel te zijn. 
2.	De leefbaarheid blijft precair in grote delen van de 19de-eeuwse gordel 
3.	De zoektocht naar nieuwe woningen kan niet zonder een doordachte verdichting, in het bijzonder in de wijken die aansluiten bij de kernstad. 
4.	Projecten moeten de resultante kunnen zijn van participatieve processen met bijzondere aandacht voor de inbreng van kinderen en jongeren.  
 
Het stadsbestuur zet daarbij in op de leefbaarheid van alle wijken over de hele stad. Leefbare wijken zijn gebaseerd op degelijke huisvesting, ruime en bruikbare groenvoorzieningen, een binnen de perken gehouden verkeersdruk en een voldoende en verscheiden aanbod aan gemeenschapsvoorzieningen.  
Bovendien moeten alle wijken mee kunnen instappen in de transitie en zich zo op korte termijn kunnen verbeteren. Verkommerde wijken moeten bij dit proces zelfs een inhaalbeweging kunnen maken. Dit vergt telkens per wijk aangepaste middelen en concepten.  
 
We geloven ook dat stadsontwikkeling erop moet gericht zijn om het autogebruik af te bouwen en ervoor te zorgen dat wonen en werken comfortabel en efficiënt kunnen verlopen met minder autogebruik. Er gaat daarom meer aandacht naar de ontwikkeling van openbaarvervoer locaties ten koste van autogerichte locaties.  
 
Krachtlijnen  
 
1.	Zowel bij grote projecten, bij de aanpak van de 19de-eeuwse gordel als bij de verdere verdichting van de kernstad staat de ambitie centraal om Gent als een leefbare stad te behouden en de selectieve stadsvlucht te keren. Daarom wordt er prioritair rekening gehouden met de bekommernissen van (gezinnen met) kinderen. Gent wil zich in die zin onderscheiden als de kindvriendelijkste stad in Vlaanderen.  
 
2.	We herzien het Ruimtelijk Structuurplan Gent (RSG) waar nodig via de opmaak van een nieuw globaal plan Duurzame Stadsontwikkeling. Dit vormt het nieuwe kader om de nieuwe uitdagingen van Gent in te vullen binnen de huidige schaalgrootte die Gent eigen is. Daarbij worden ook aangepaste stadsontwikkelingsprogramma’s voor de periode tot 2030 opgemaakt. 
 
2.1.	In functie van die nieuwe uitdagingen wordt een lijst opgesteld van prioritair op te maken ruimtelijke uitvoeringsplannen met hierbij o.a. ook aandacht voor wijziging van bestaande RUP’s in functie van duurzaamheidsambities. Deze lijst wordt regelmatig geactualiseerd en waar nodig bijgestuurd in functie van nieuwe noden en uitdagingen. 
 
2.2.	Er is een tweejaarlijkse rapportage over de realisatie van de doelstellingen uit het plan Duurzame Stadsontwikkeling en de voortgang van de programma’s. 
 
3.	De grote projecten moeten flexibeler worden om bijsturing mogelijk te maken in functie van wijzigende situaties. Ze krijgen een grotere koppeling en afstemming met programma’s in de omliggende wijken. Alle betrokken partners in grote projecten onderschrijven een participatiepact waarin is opgenomen op welke manier bewoners en bewonersgroepen een inbreng kunnen hebben en kunnen deelnemen aan de besluitvorming over het project. De bedoeling daarbij is dat te laten uitmonden in bredere coalitie van samenwerking (tot en met co-partnerschap) voor de realisatie van bepaalde deelprojecten. Dit wordt onder meer een belangrijk aandachtspunt bij zowel de herinrichting van de stationsomgeving Dampoort, als bij de stadsvernieuwing van de Dampoortwijk (‘Oud Sint-Amandsberg’).  
 
3.1.	Bij de ontwikkeling van The Loop wordt er over gewaakt dat op geen enkel moment de grenswaarden inzake mobiliteit zoals oorspronkelijk vastgelegd in de uitvoeringsplannen en de bijhorende mobiliteitseffectrapporten worden overschreden. De duurzaamheidsmeter wordt ingezet voor de beoordeling en de selectie van verdere economische projecten. We beogen daarbij een score van ‘best practice’. We gaan tevens voor de uitbouw van een vooruitstrevend sitegebonden systeem voor verwarming en koeling. 
 
3.2.	De nog te ontwikkelen zones B en C binnen het project van de Fabiolalaan worden maximaal ontwikkeld als duurzame wijken. Voor zowel de publieke als de private  ontwikkelingen wordt gemikt op een verscheidenheid van architectuur. Voor sociale woningen en groepswoningen wordt gewerkt met passiefbouw. Bij de selectie voor de private ontwikkeling wordt onder meer gebruik gemaakt van de duurzaamheidsmeter. Voor een kwart van het gebied beogen we het niveau van ‘exemplary practice’ , in de andere gedeelten wordt gestreefd naar minstens het niveau ‘best practice’ Bij de keuze van de torens aan de Snepkaai houden we binnen de grenzen van het Gewestelijk RUP maximaal rekening met de woonkwaliteit en het evenwicht met de omgeving. Dit houdt in dat we streven naar torens die niet hoger zijn dan de minimale hoogtes zoals voorzien in het RUP. 
 
3.3.	Voor de ontwikkeling van de Oude Dokken wordt op dezelfde manier gewerkt (verscheidenheid van private ontwikkelaars en architectuur, en het beogen van niveau ‘exemplary’ voor 25% van het programma en voor, de rest niveau ‘best practice’). We waken over een volwaardige invulling van grondgebonden woningen zoals voorzien binnen het RUP Oude Dokken. Er komt minstens één experiment met een bouwgroep gevormd door gezinnen. De groenoppervlaktes worden uitgebreid zowel aan de westkant van het Houtdok als aansluitend bij het centrale wijkpark ten zuiden van de Handelsdokbrug. Op deze wijze worden grotere aaneengesloten groenzones gerealiseerd. 
 
3.4.	De herinrichting van het Dampoortkruispunt moet de verkeersveiligheid voor de zwakkere weggebruiker in alle richtingen herstellen. Daarbij moet het in de eerste plaats ook een kwalitatief knooppunt van openbaar vervoer worden waar vlot kan worden overgestapt in een eigentijdse en nieuwe stationsomgeving. Om de geluidshinder en de luchtvervuiling maximaal te beheersen dienen de tunnelvarianten tussen de Koopvaardijlaan/Afrikalaan en de Kasteellaan prioritair te worden onderzocht en overwogen. 
 
3.5.	De duurzaamheidsmeter wordt zo ruim mogelijk toegepast, tot op een zo kleinschalig mogelijk niveau. 
 
4.	Er blijft nood aan een grote, bijkomende krachtinspanning voor de stadsvernieuwing in 19de-eeuwse gordel. Daarvoor wordt een wijkontwikkelingsfonds in het leven geroepen met een grote inzet van middelen uit het Stedenfonds. Het fonds moet tevens toelaten om op opportuniteiten in te spelen. Het wijkontwikkelingsfonds grijpt enerzijds in op alle wijken met bijzondere noden, en zet tevens geconcentreerd in op bepaalde wijken waaronder alvast de Dampoortwijk en de wijk Muide-Meulestede. Ook Nieuw Gent heeft bijzondere aandacht nodig. Daarvoor wordt een omvangrijk en geïntegreerd programma uitgewerkt voor de komende twee bestuursperiodes. Het verhogen van het aanbod aan degelijke huisvesting en de inbreng van meer publiek beschikbaar groen zijn daarbij de belangrijkste hefbomen voor verbetering. De uitwerking van de projecten gebeurt aan de hand van wijkontwikkelingsplannen die samen met de betrokken wijkbewoners worden opgesteld en uitgewerkt.  
 
4.1.	Stadsvernieuwingsprojecten worden sneller afgewerkt door een doorgedreven professionele projectwerking en doelgerichte partnerschappen 
 
4.2.	Er wordt in het kader van het nieuw plan duurzame stadsontwikkeling werk gemaakt van een lange termijnplan en –strategie voor een sociale stadsvernieuwing in de 19de eeuwse gordel. Het plan is ook een hefboom voor het verkrijgen van meer middelen bij de Vlaamse regering.  
 
4.3.	Bij de stadsvernieuwingprojecten staan we voor een geïntegreerde aanpak volgens drie beleidssporen: naast het ruimtelijk-fysieke, wordt parallel een socio-cultureel en socio-economisch luik uitgewerkt. 
 
4.4.	Om deze projecten te financieren wordt onder meer structureel beroep gedaan op het Stedenfonds. Tegen het einde van de legislatuur wordt een derde van het budget van het Stedenfonds ingezet via het wijkontwikkelingsfonds. 
 
4.5.	De stadsprojecten uit deze wijken worden prioritair ingezet voor het bekomen van extra middelen vanuit de Vlaamse regering voor stadsvernieuwingsprojecten.  
 
4.6.	Er worden concepten uitgewerkt en in praktijk gebracht voor de structurele aanpak van slechte woonblokken (cfr. te kleine bouwdiepte RSG 2003) 
 
4.7.	Bij de opmaak van wijkontwikkelingsplannen is er ook specifieke aandacht voor een breed palet van voorzieningen op maat van de buurt en het opnieuw inbrengen van bedrijfsactiviteiten die inpasbaar zijn en de draagkracht van de buurt ondersteunen. 
 
5.	Naast de bijkomende woningbouw in de geplande grote stadsprojecten zoals de Gasmetersite, de Oude Dokken en Gent-Sint-Pieters kan de verdere groei van het woningaanbod in onze stad enkel tot stand komen via enerzijds een globale en doordachte verdichting van de kernstad en anderzijds de uitbreiding van de kernstad door een doelgerichte verdichting van de 20ste-eeuwse suburbane gordel die direct aansluit op de kernstad. In de dichtbebouwde wijken van de 19de eeuwse gordel moet de verdichting op de ene plek aanleiding zijn om ook nieuwe open ruimte op andere plekken in de wijken te creëren. Er moeten verder nieuwe kwalitatieve concepten worden ontwikkeld voor het herinrichten van binnenblokken. Wonen en groen moeten daarbij centraal staan.  
 
5.1.	Via actiever bouwblokkenonderzoek worden nieuwe mogelijkheden gedetecteerd; hiertoe wordt een bouwblokteam opgericht voor het nodige (ontwerpend) onderzoek  
 
5.2.	Herontwikkelen van de site van het Ottenstadion als een voorbeeldwijk van stadsontwikkeling voor de 21e eeuw (inzake energie, mobiliteit en woontypologie) 
 
6.	We kiezen voor meer en kwalitatieve publieke ruimte. De publieke ruimte is de woonkamer van de stad. In elk stadsontwikkelingsproject gaat daarom aandacht naar een voldoende aanbod van bijkomende publieke ontmoetingsruimte (parken en pleinen) zodat leefbare wijken en buurten ontstaan. We werken daarbij naar meer samenhang, aandacht voor herkenbaarheid en geborgenheid (identiteit van de buurt) en een beheer in samenspraak met de omwonenden. 
 
6.1.	Woonstraten, pleinen en parken worden zoveel mogelijk op maat van kinderen ingericht. We zorgen er voor dat kinderen zich op een veilige manier kunnen verplaatsen naar school, naar speelruimtes in de publieke ruimte en naar recreatievoorzieningen. Er wordt in elke wijk en buurt werk gemaakt van een gebiedsdekkend en aaneengesloten speelruimteweefsel. 
 
6.2.	In het voetgangersgebied wordt de inrichting van het openbaar domein geharmoniseerd en volwaardig ingericht in functie van haar vernieuwde rol. 
 
6.3.	Het samenhangend netwerk van publieke ruimtes in de binnenstad wordt na heraanleg van de centrumpleinen vervolledigd met opwaardering van het vernieuwde Zuid (Wilsonplein in samenhang met nieuwe ontmoetingsruimtes rond de Krook), Koophandelsplein & Bisdomplein, en via openleggen van de Nederschelde en Portus Ganda zo verder tot de heraan te leggen Dampoortknoop. 
 
6.4.	Er komt een aanvullend pleinenplan voor de herwaardering en herinrichting van pleinen in buurten en deelgemeenten. De pleinen krijgen opnieuw hun ontmoetingsfunctie en nodigen uit tot allerhande pleinactiviteiten (speelelementen, markten, feesten, enz.). In samenspraak met de deelgemeenten wordt per deelgemeente een strategische publieke ruimte (park, plein, laan, steenweg…) geselecteerd als strategisch project voor de komende legislatuur. Voor Drongen is de aanpak van het Drongenplein een prioriteit.   
6.5.	Bij stadsvernieuwingsprojecten zoals UCO Maïsstraat, De Porre, Keizerpoort edm gaat bijzondere aandacht naar nieuwe ontmoetingsruimte op het snijvlak met de omliggende buurt. 
 
6.6.	Bij de inrichting van het openbaar domein wordt uitgegaan van het principe: eerst de zachte weggebruiker. 
 
6.7.	Op de invalswegen wordt met het concept van stadspoorten gewerkt enerzijds als welkomstsignaal naar bezoekers anderzijds als waarschuwing voor wijzigende verkeersregimes (voorrang andere weggebruikers, start zone 30 binnenstad, edm.) 
 
6.8.	Er wordt voldoende plaats voor fietsers voorzien, zeker in straten met een druk woon-schoolverkeer. Kasseien tussen tramsporen worden vervangen door een voor fietsers comfortabele verharding. 
 
6.9.	We gaan voor reclamearme straten en pleinen.  
 
6.10.	We breiden het publiek sanitair verder uit over de hele stad. Het voldoet aan de noden van vrouwen en mannen en het is toegankelijk voor personen met een handicap. Het wordt degelijk onderhouden en is gratis.  
 
7.	We spelen de troeven van Gent als waterstad sterker uit. We creëren meer ruimte voor water en koppelen en versterken daarbij het groen- en waternetwerk in functie van de klimaatambities. Verder wordt het wonen langs, en met zicht op het water als troef uitgespeeld. Het waternetwerk wordt verder ook benut als een potentiële corridor van rust & stilte, als speelelement in parken en als duurzaam transportmiddel;  
 
7.1.	De Gentse Waterwegen in de kernstad worden niet exclusief vanuit hun transportfunctie ingericht, maar krijgen tevens een maximaal groene & natuurlijke  invulling & waterkant (bv. groene oever Coupure).  
 
7.2.	De Gentse waterlopen krijgen meer ruimte, o.a. in functie van wateropvang en –infiltratie; de herinrichting van de Lieve kan hierbij als voorbeeld gelden. 
 
7.3.	Waterbuffering wordt intelligent ingezet als waterelement in nieuwe parken (bv. nieuw Bloemekenspark). 
 
7.4.	Het blauwe netwerk in de stad wordt verder vervolledigd; naast het openleggen van de Nederschelde wordt actief onderzocht waar dit ook elders zinvol en economisch te verantwoorden is. 
 
7.5.	De stad onderzoekt de mogelijkheid voor een zwemdok zodat mensen kunnen genieten van zwemmen in het water in de stad onder blote hemel.  
 
8.	Bij de keuze van stadsontwikkelingsprojecten speelt het openbaar vervoer een bepalende rol. De nieuwe tramlijnen zijn mee structurerend voor de ontwikkeling van nieuwe, krachtige ontwikkelingsassen binnen de stad.  
Er wordt meer dan ooit eerst ingezet op de ontwikkeling van de omgeving van openbaarvervoerlocaties. Activiteiten die veel mobiliteit aantrekken zoals grotere kantoor- en winkelcomplexen, en grootschalige recreatievoorzieningen worden langs openbaarvervoerassen ingepland. Deze gaan niet langer gepaard met een evenwaardige uitbouw van de autobereikbaarheid 
 
8.1.	Er komt een actieplan voor het behoud van kantoorruimte in de binnenstad. Dit moet de verdere uitzwerming van kantoren naar autolocaties aan de rand van de stad helpen tegengaan.  
 
9.	We streven naar een meervoudig, creatief en zorgvuldig ruimtegebruik. Gezien de schaarse ruimte en in functie van een levendige stad streven we maximaal naar het mengen van functies. We pleiten voor een beter & meervoudig gebruik van gronden en gebouwen (bv. brede scholen, leegstaande kerkgebouwen, edm.). We streven naar het systematisch herinvullen en benutten van rest- en onderbenutte ruimtes (bv. onder viaducten). 
 
9.1.	Met het Agentschap Wegen en Verkeer wordt uitgeklaard hoe het (tijdelijk) gebruik onder viaducten maximaal kan worden ingevuld ifv stedelijke noden (bv. parkeren, sport&spel,…) .  
 
9.2.	Reservatiestroken langsheen infrastructuren in de verstedelijkte omgeving worden tot een minumum beperkt zodat bv. P&R en pendelparkings in en rond de stad maximaal kunnen worden uitgebouwd (bv P&R Ledeberg). 
 
9.3.	Bij grotere projecten wordt gestreefd naar maximaal en continu gebruik van de gronden in afwachting van hun definitieve bestemming via tijdelijke invulling en wervende programmaties (cfr. De Site bij Bruggen naar Rabot,  DOK in Oude Dokken) 
 
10.	Cruciaal in het behoud van de leefbaarheid van de wijken is het respect voor de ruimtelijke draagkracht en het verhogen van de kwaliteit van de ruimte. Aandacht voor coherente stads- en schaalpatronen per buurt, wijk of deelgemeente zijn daarbij belangrijk. Waar nodig worden beeldkwaliteitsplannen opgemaakt. 
 
10.1.	Er komt een stedelijke bouwmeester die de beoogde architecturale kwaliteit als belangrijke peiler van Gent, stad van Kennis en Cultuur, zal bewaken en stimuleren. Op termijn treedt hij in de plaats van de diverse afzonderlijke kwaliteitsteams bij grote stadsprojecten. Hij focust zich in het bijzonder op de grootschalige projectontwikkelingen, maar ook op elke ingreep in gevoelige zones vanuit het oogpunt van monumenten- en landschapszorg.  Bij de uitwerking wordt er over gewaakt dat dit de besluitvorming over projecten niet versnippert of vertraagt.  
  
Thema - Wonen  
 
Algemene visie 
 
We maken van Gent een thuis waar alle Gentenaars een betaalbare en kwalitatieve woning vinden in een fijne omgeving om te leven en te ontspannen. Naast een variatie aan comfortabele en betaalbare woningen, moeten buurtgroen en voorzieningen inspelen op de noden van alle Gentenaars.  
Om dit te kunnen garanderen, staat Gent voor een aantal grote uitdagingen:  
-	de demografische uitdagingen,  
-	de gezinnen met kinderen hun plaats in de stad geven,  
-	de grote groep van lage inkomens in de stad die zich geen eigen woning kunnen permitteren en die nu vaak in slechte (huur)woningen wonen 
-	de lage kwaliteit van heel veel woningen, zeker in de 19e-eeuwse gordel ; die lage kwaliteit vertaalt zich ook in een te hoog energieverbruik 
-	de toegang tot private en sociale huisvesting voor sommige Gentenaars.  
 
Om dit aan te pakken zal het stadsbestuur bondgenoten zoeken om betaalbare en gezinsvriendelijke woningen bij te bouwen, het verouderde patrimonium te renoveren, aangename wijken te creëren en bewoners te ondersteunen. De stad neemt samen met die bondgenoten en de Gentenaars initiatieven op vele fronten. 
 
Krachtlijnen 
 
11.	De stad moet via haar grond- en pandenbeleid en haar stadsontwikkelingsbeleid aansturen op een stevig uitgebouwd aanbod aan nieuwbouwwoningen en dit zowel op het vlak van private, bescheiden als sociale woningen. De stad, private partners (ontwikkelaars en  bouwgroepen), het stadsontwikkelingsbedrijf, de huisvestingsmaatschappijen, de sociale verhuurkantoren en het stedelijk huurkantoor moeten blijven samenwerken om meer betaalbare woningen te realiseren. Hierbij zal ook steeds worden gezocht naar gezinsvriendelijke woontypologieën die goed werken binnen een gedifferentieerde stedelijke context in de kernstad en de rand. Wonen moet voor elke Gentenaar betaalbaar blijven. Daarom zal ook prioritair aandacht gaan naar een forse inhaalbeweging voor sociale woningbouw. Zo kan het aandeel sociale huurwoningen toenemen. Het stadsbestuur ondersteunt de sociale huisvestingsmaatschappijen zodat ze dat op het terrein kunnen waarmaken. Ook het aantal Sociaal Verhuurkantoor (SVK)- en doorgangswoningen moet stelselmatig worden uitgebreid.  
 
11.1.	Gent heeft al bijna 15 000 sociale woningen maar er staan nog altijd meer dan 7 000 huishoudens op de wachtlijst. Sp.a Groen zal aansturen op een forse uitbreiding van het aantal sociale woningen.  
11.1.1.	De regel dat bij elk nieuwbouwproject vanaf 50 woningen minstens 20 % sociale woningen moeten worden voorzien blijft gehanteerd. Bij semipublieke projecten streven we naar een hoger %. 
11.1.2.	De stad gaat actief op zoek naar gronden waar de sociale huisvestingsmaatschappijen daar bovenop nog bijkomende sociale woningen kunnen bouwen.  
11.1.3.	Op lange termijn willen we in Gent naar 20 % sociaal verhuurde woningen evolueren. 
11.1.4.	Er wordt volop geïnvesteerd in het verbeteren van de basiskwaliteit en energie-efficiëntie van de nog te renoveren sociale woningen. 
11.1.5.	Om te vermijden dat sociale huurders in nieuwbouwprojecten nog jaren door de modder moeten lopen, zal de stad een projectleider aanstellen 
voor het ontwerp en de aanleg van het openbaar domein bij sociale huisvesting. Deze kan de taak van de Vlaamse Maatschappij voor Sociale Woningbouw (VMSW) overnemen. 
11.1.6.	De Task Force sociaal wonen moet dit alles in goede banen leiden. 
11.1.7.	De inschrijving voor een sociale woning bij een sociale huisvestingsmaatschappij of sociaal verhuurkantoor wordt aan de andere sociale huisvestingsmaatschappijen en verhuurkantoren doorgegeven met het oog op een algemene inschrijving. Dit moet op termijn uitmonden in een centraal inschrijvingsregister dat door alle betrokken maatschappijen wordt gebruikt.  
 
11.2.	Onze stad heeft veel te weinig goede betaalbare huurwoningen op de private markt. Voor een studio of woning van minder goede kwaliteit betaal je tot 500 euro, vanaf 600 euro kan je goede woningen vinden. Maar heel veel mensen kunnen die 100 euro extra net niet ophoesten. Voor een woning met een goede prijs/kwaliteitverhouding moet je meestal opboksen tegen tientallen andere gegadigden. Wij willen daar verandering in brengen.   
11.2.1.	Door de sociale verhuurkantoren en het stedelijk huurkantoor te versterken om samen jaarlijks 50 à 100 extra betaalbare huurwoningen te beheren.  
11.2.2.	Door zelf gronden vrij te maken voor betaalbare huurwoningen. Samen met de sociale huisvestingsmaatschappijen zullen we projecten uitwerken voor huurders met een bescheiden inkomen die op de private markt moeilijk aan een woning geraken. Huishoudens met 1 inkomen en starters kunnen hiervoor in aanmerking komen. 
11.2.3.	Wij blijven ook pleiten voor eerlijke huurprijzen : door verhuurders te verplichten om hun huurprijs te afficheren - ook voor kamers -  en te pleiten voor richthuurprijzen bij de hogere overheden. 
11.2.4.	We dringen bij de hogere overheid aan op de oprichting van een centraal huurwaarborgfonds. 
 
11.3.	We willen van Gent een thuis maken voor gezinnen met kinderen en ook voor hen voldoende betaalbare woningen voorzien.  
11.3.1.	Minstens één kwart van de nieuwbouwwoningen in de kernstad worden gezinswoningen, in de rand minstens één derde.  
11.3.2.	Gezinswoningen omvatten klassieke ééngezinswoningen, maar ook meer moderne stedelijke varianten (grondgebonden woningen die in projecten van gestapelde woningen zijn opgenomen en beschikken over een gelijkgrondse toegang en een open groene tuinruimte). De stad zal in eigen projecten ook steeds 20% bescheiden woningen voorzien.  
11.3.3.	In RUP’s wordt bekeken welke zones met ééngezinswoningen expliciet dienen te worden beschermd.  
 
11.4.	Er liggen nog teveel kostbare bouwgronden braak in Gent. Met een verhoging van de heffing op onbebouwde percelen zorgen we ervoor dat ze vrij komen voor de realisatie van betaalbare woningen.  De heffing verhoogt per jaar dat het bouwperceel niet is gebouwd. 
 
11.5.	Gent is de grootste studentenstad en het kenniscentrum van Vlaanderen geworden en we zijn daar fier op. Om de huisvesting van studenten in goede banen te leiden is een stadsbreed plan noodzakelijk. Dit moet helpen om eventuele verdere groei van de studentenhuisvesting doordacht te spreiden, overlast te voorkomen en te vermijden dat studentenhuisvesting nog verder een negatieve invloed kan hebben op het woningaanbod, op de huurtarieven en de aankoopprijzen. 
11.5.1.	We zorgen voor meer aangename studentenkamers, zodat er een alternatief wordt geboden aan de particuliere huurmarkt.  
11.5.2.	De stad stimuleert private bouwheren en onderwijsinstellingen om samenwerkingsovereenkomsten af te sluiten om de betaalbaarheid van private studentenhuisvesting te garanderen.  
11.5.3.	Tegelijk zal er blijvend ingezet worden op controles zodat de studenten op een veilige en kwalitatieve manier kunnen wonen en de te beschermen eengezinswoningen 	opnieuw 	vrijkomen 	voor 	de 	gezinnen.  
 
11.6.	Bij projecten op stadsgronden zullen specifieke locaties vrij gehouden worden voor seniorenhuisvesting in het kader van intergenerationeel samen leven. 
 
11.7.	Een thematisch RUP wonen deblokkeert, verspreid over de hele stad, de gronden met een geblokkeerde en/of achterhaalde bestemming die in aanmerking komen voor bijkomende woningbouw.   
 
11.8.	De stad versterkt het gebruik van een aantal instrumenten (voorkooprecht, onteigening, edm.) om langdurig leegstaande en zwaar verkrotte onbewoonbare woningen terug op de woonmarkt te krijgen.  
 
11.9.	De stad volgt de problematiek van discriminatie op de private huurmarkt (alleenstaanden, allochtonen, daklozen) nauwgezet op, signaleert de knelpunten aan de betrokken hogere overheden en ontwikkelt waar mogelijk zelf initiatieven om de discriminatie op de private huurmarkt tegen te gaan. 
 
12.	Daarnaast wordt ingezet op de renovatie van het bestaande patrimonium. Alle Gentse woningen (sociaal, bescheiden, privaat) moeten kwalitatief, veilig en duurzaam zijn. De stad Gent zet in op de screening van woningen met technisch advies, renovatiepremies en ondersteuning van huurders en eigenaars in verkrotte woningen. De woonomstandigheden in de volkswijken van de 19de eeuwse gordel sterk verbeteren door sociale stadsvernieuwingsprojecten is hierbij een belangrijke prioriteit. Waar woningen en/of woonblokken structureel in te slechte staat zijn om ze nog te renoveren, moeten stedenbouwkundige herstructureringen en ingrepen de kankerplekken in de 19de eeuwse wijken wegwerken. Een deel van de nieuwe of gerenoveerde woningen wordt voorbehouden voor de inwoners van de wijk. De stadsvernieuwingsprojecten creëren ook voldoende open groene ruimte en een groot aantal kleinschalige sociale woningbouwprojecten, verspreid over de wijken, als alternatief voor wie nu in de verkrotte en verkommerde delen van die buurten woont. 
 
12.1.	We onderzoeken grondig de kwaliteit van het woningpatrimonium in Gent. Zo kunnen we de  wijken die in de toekomst bijkomende aandacht zullen vragen, in kaart brengen. De beleidsplannen worden hierop afgestemd.  
 
12.2.	We verbeteren de kwaliteit van de woningen in stadsvernieuwingsprojecten en proberen zeker ook mensen te bereiken die zonder steun moeilijk kunnen renoveren. Dit realiseren we door renovatieprojecten op te zetten waarbij huis-aan-huisscreenings gepaard gaan met advies, premies en tijdelijke herhuisvestingsmogelijkheden.  
 
12.3.	De stad stimuleert de Gentenaars om via groepsaankopen hun woningen beter te isoleren. We sporen bedrijven in de sociale economie aan om deze werkzaamheden uit te voeren. 
 
12.4.	Een noodzakelijke voorwaarde voor een menselijke aanpak bij ondersteuning van bewoners van verkrotte woningen is het voorzien van voldoende transitwoningen voor huurders die een onveilige woning moeten verlaten. De stad zet hierop in en recupereert de kosten van herhuisvesting bij huisjesmelkers.  
 
12.5.	Het te huur stellen en verhuren van woningen die niet voldoen aan de minimale kwaliteitsnormen is onaanvaardbaar. De stad zet in op eigen controles in samenwerking met de brandweer en gaat de strijd tegen kwaadwillige verhuurders opdrijven door onder meer het inschakelen van de wooninspectie en wil door sneller procedures op te starten het herverhuren van slechte woningen bestrijden.  
 
12.6.	We richten een meldpunt voor leegstaande woningen op om zoveel mogelijk leegstaande woningen te kunnen detecteren in de stad. We verhogen de leegstandsheffing  en zorgen ervoor dat ze ook effectief geïnd wordt. Indien dit wettelijk mogelijk is, wordt voor langdurig leegstaande panden de onteigeningsprocedure opgestart met als einddoel die te vervangen door kwalitatieve stadswoningen voor jonge gezinnen.  
 
12.7.	Via een stimuleringsbeleid willen we wonen boven winkels aantrekkelijk maken, bijvoorbeeld door een premie te geven voor eigenaars die deze ruimtes willen verhuren aan een sociaal verhuurkantoor of het stedelijk huurkantoor. 
 
13.	We willen dat iedere Gentenaar graag in Gent woont. Door initiatieven te nemen die het samenleven bevorderen, verbeteren we de leefkwaliteit voor alle Gentenaars. Een verder uitgebouwde samenwerking tussen wonen en welzijn is hierbij cruciaal. De stad zal gerichte initiatieven nemen ten aanzien van specifieke doelgroepen om ervoor te zorgen dat de buurten leefbaar blijven. 
 
13.1.	We stimuleren de betrokkenheid van Gentenaars met hun wijk door het steunen van buurtinitiatieven waarbij bewoners samen instaan voor het onderhoud van hun buurt, het organiseren van buurtactiviteiten, enzovoort.  
 
13.2.	We laten mensen die het moeilijk hebben niet aan hun lot over en begeleiden hen actief om zich te integreren in de buurt. We zetten verder in op woonbegeleiding in samenwerking met het CAW om te vermijden dat ze uit hun woning worden gezet en nog meer in moeilijkheden geraken. Hierbij zal ook de koppeling worden gemaakt met het Vlaams Huurgarantiefonds en de budgetbegeleiding door het OCMW.  
 
13.3.	In wijken waar het samenleven verstoord wordt moet een leefbaarheidsplan met bewonersgroepen, huisvestingsmaatschappijen, stadsdiensten en politie concrete oplossingen bieden. In de sociale huisvesting stimuleren we de bewoners om samen meer zorg op te nemen voor hun leefomgeving.  
 
13.4.	We werken samen met kwetsbare doelgroepen een participatieve woonmonitor uit waarin hun woonnoden en –wensen in kaart worden gebracht.  
 
13.5.	De stad stimuleert het samenwerken en het overleg tussen de sociale huisvestingsmaatschappijen en het Gentse Netwerk van Sociale Huurders. De stad steunt initiatieven om de participatie van sociale huurders in het beleid van hun verhuurdersmaatschappij, bijv. onder de vorm van de oprichting van bewonersadviesraden, te promoten en dit in overleg met erkende huurdersorganisaties 
 
14.	De stad zorgt voor een kwalitatieve dienstverlening voor alle Gentenaars om hen bij al hun wooninitiatieven te ondersteunen en zorgt ervoor dat het beleid tot bij de mensen komt. Als de stad de problemen van mensen niet zelf kan oplossen, zal dit gebeuren in nauw overleg met de bevoegde overheid. 
 
14.1.	We wensen een kwaliteitsvolle dienstverlening op die plaatsen waar de behoeften van de bewoners het grootst zijn. Hiertoe brengen we informatie tot in de buurten via decentrale en wijkgebonden woonwinkels. 
14.2.	Om de informatie voor een breder publiek toegankelijk te maken, zal de stad verder inzetten op een toegankelijk en gebruiksvriendelijk e-loket. 
14.3.	De stad zal verder steun verlenen aan organisaties die zich inzetten ten bate van de meest kwetsbare huurders op de markt. 
 
15.	De stad, het stadsontwikkelingsbedrijf, de huisvestingsmaatschappijen, de sociale verhuurkantoren en het stedelijk huurkantoor moeten blijven samenwerken om initiatieven van Gentenaars mee te realiseren. De stad Gent zal innoverende initiatieven inzake huisvesting mogelijk maken, zoals coöperatieven, co-housing en/of projecten van bouwgroepen die samengesteld zijn uit gezinnen, woonprojecten voor bewoners met een erg laag autobezit, het delen van tuinen en wonenwelzijnsprojecten. Gent moet toonaangevend zijn wat betreft nieuwe woonvormen. 
 
15.1.	We voorzien in een centraal aanspreekpunt dat het aanbod aan collectieve woonprojecten moet faciliteren. Het brengt vraag en aanbod samen en biedt tevens juridische en praktische bijstand aan bewonersgroepen. 
15.2.	In de diverse stadsontwikkelingsprojecten in Gent worden loten voor collectieve woonprojecten en bouwgroepen voorzien en worden experimenten met alternatieve eigendomsstructuren (Community Land Trust,…) mogelijk gemaakt 
15.3.	We stimuleren dat bij grote bouwprojecten ruimte wordt gemaakt voor gemeenschappelijke voorzieningen. Dat kan gaan over een gemeenschappelijke tuin, een wasplaats, internetruimte, afvalsorteerlokaal, fietsenstalling en herstelplaats of ruimte voor autodelen 
15.4.	We dringen aan bij de Vlaamse overheid om sociale koopwoningen via collectieve woonprojecten  (bouwgroepen/CLT/erfpacht/…) te kunnen realiseren 
15.5.	We onderzoeken hoe kangoeroewonen in gezinscontext mogelijk kan worden gemaakt om betaalbaar en solidair wonen te stimuleren.  
15.6.	We zetten verder experimenten op rond de herstelling van te renoveren woningen, door renovatieteams in te zetten die kwetsbare doelgroepen helpen om hun renovatie in goede banen te leiden. Deze renovatieteams worden in samenwerking met sociale economieprojecten opgezet.  
15.7.	We zetten een experiment op rond de herstelling van slechte woningen met de (begeleide) inzet van Gentenaars, die voor hun arbeid nadien kunnen vergoed worden met een sterk verminderde huur van de woning die zij mee hielpen herstellen. 
 
16.	Nieuwe woonwijken en –projecten schrijven zich in in de ambitie om naar een klimaatneutrale en duurzame stad te evolueren. Maar natuurlijk moeten ook bestaande woningen en wijken duurzamer worden. Het stadsbestuur ondersteunt de mensen om hun woning energiezuiniger en duurzamer te maken. Het bereiken van kwetsbare groepen is daarbij een belangrijk aandachtspunt. 
 
16.1.	Het bestaande bouwreglement wordt aangevuld met energiebesparende voorwaarden. 
16.2.	Passiefbouw wordt gestimuleerd door te investeren in voorlichting van particulieren, aannemers en ontwikkelaars rond passiefbouw. 
16.3.	Gent verstrekt met het Energiefonds goedkope leningen voor Gentenaars die het niet breed hebben voor energiebesparende maatregelen in woningen. 
16.4.	REGent zorgt voor energie-audits bij particulieren en in het bijzonder bij de Gentenaars die het niet breed hebben. 
16.5.	We zorgen voor een platform of alliantie tussen de bouwprofessionals, milieuorganisaties en de Gentenaars zodat het eenvoudiger en goedkoper wordt om een woning te renoveren. 
16.6.	Het is belangrijk dat we de beschikbare premies voor het investeren in energiebesparing, geconcentreerd en gericht inzetten, vb. inzetten op dakisolatie. Daarnaast moet er een modulering komen in het systeem van premies waarbij meer middelen terecht komen bij de sociaal zwakkeren. 
16.7.	Bij de keuze van projectontwikkelaars voor woonprojecten is het zich inschrijven in de ambitie om klimaatneutraal te worden één van de criteria. Daartoe worden de nodige voorwaarden op vlak van energie en duurzaamheid voorgeschreven.  
16.8.	We investeren verder in bouwadvies en informatieavonden rond duurzaam en ecologisch (ver)bouwen. 
16.9.	Er komen duidelijke richtlijnen die toelaten dat een zo groot mogelijk aantal woningen in aanmerking komen voor gevelisolatie. Waar nodig (onder meer te smalle voetpaden) en mogelijk wordt de weginrichting aangepast. Dit gebeurt systematisch bij elke herinrichting van het openbaar domein, ad hoc en binnen een redelijke termijn wanneer er zich problemen voordoen bij concrete aanvragen.   
16.10.	Alle nieuwe meergezinswoningen moeten over evenveel fietsplaatsen beschikken als er bewoners zijn. 
 
17.	We werken een gericht plan uit om via het aanbod de woonmobiliteit te stimuleren zodat de wijzigende behoeften in de loop van een mensenleven vervuld kunnen worden. De woningmarkt bestaat uit communicerende vaten, zo kunnen grote woningen bijvoorbeeld vrijkomen voor jonge gezinnen wanneer we voldoende aangepaste woningen voor senioren bouwen. 
 
17.1.	We brengen de toekomstige woonbehoeften van de verschillende groepen van Gentenaars in kaart.  
17.2.	We zorgen ervoor dat alle verschillende woonbehoeften in de verschillende wijken vervuld worden zodat iedereen in zijn eigen buurt kan verhuizen wanneer dit comfortabeler is voor zijn gezinssituatie of levensfase. Belangrijk hierbij is om kleinschalige woonprojecten voor senioren te voorzien verspreid over de buurten. Daarbij denken we ook aan de uitwerking van een experimenteel woonconcept rond cohousing voor senioren.  
17.3.	Voor de huisvesting van mensen die bijkomende zorg nodig hebben zal het lokaal toewijzingsreglement worden uitgebreid en aangepast zodat het mogelijk zal zijn om bepaalde sociale woningen te reserveren voor deze doelgroepen. 
  
Thema - Mobiliteit  
 
Algemene visie 
 
De levendigheid en het bruisend karakter van steden wordt mee bepaald door de manier waarop we vlot en veilig de vele verplaatsingen van woning naar werk, naar school, naar winkels, naar ontspanningscentra kunnen maken.   
 
Vele redenen (stijgende welvaart en autobezit, uitdeinende regio, grotere bezoekersaantallen) maken dat de mobiliteit in de steden ook in de laatste jaren is blijven toenemen. Dat is ook zo in Gent. We merken daarbij dat alle vervoerssystemen onder druk komen te staan. Het leidt ook tot een groot beslag op de openbare ruimte en het legt een hypotheek op de leefbaarheid van hele wijken en straten. Het zorgt voor dagelijkse files, teveel fijn stof, toenemende geluidshinder en verkeersonleefbaarheid op vele vlakken. De parkeerdruk in de kernstad is hoog. Het openbaar vervoer vlot niet voldoende en de fietser en/of voetganger krijgt niet altijd waar hij/zij recht op heeft. Daarbij heeft Gent ondertussen de grens bereikt van het aantal wagens die de stad dagelijks kan verwerken.  
  
De enige mogelijkheid om die groeiende verkeersdruk te keren is duidelijke keuzes te maken voor een stadsvriendelijke mobiliteit waarbij het openbaar vervoer, de fiets en voetganger centraal staan volgens het STOP-principe (Stappen, Trappen, Openbaar Vervoer, Personenwagen).  
Dat is noodzakelijk om bij een groeiende bevolking aan zoveel mogelijk Gentenaars toch een leefbare woonomgeving te garanderen en voor iedereen een vlotte bereikbaarheid van de hele kernstad en andere woonkernen waar te maken.   
We werken daarom aan een verkeersconcept dat de overstap van de auto naar duurzame vervoerswijzen voor brede lagen van de bevolking mogelijk maakt. Gebruiksgemak, bereikbaarheid, betaalbaarheid en veiligheid staan daarbij voorop.  
Daarmee willen we vooral de leefbaarheid voor elke Gentenaar verbeteren, de milieuhinder afbouwen en belangrijke stappen zetten in de richting van een klimaatneutrale stad. Fiets en tram zijn daarbij de speerpunten in het mobiliteitsbeleid. Dit nieuwe verkeersconcept wordt stap voor stap opgebouwd in functie van het realiseren van de benodigde infrastructuur. 
 
Kortom: Gent heeft de ambitie om koploper te zijn in Vlaanderen op het vlak van duurzame mobiliteit en daarbij de leefbaarheid van alle Gentenaars maximaal te waarborgen.  
 
Krachtlijnen: 
 
18.	We bouwen aan de rand van de stad een ring van park&ride parkings vertrekkende van de reeds bestaande park&ride parkings. Vanaf daar krijgt het openbaar vervoer voorrang via aparte beddingen en verkeerslichtenbeïnvloeding wat een vlotte verbinding met het hart van de stad, met de kernstad en de woonkernen mogelijk maakt. Eens dat gerealiseerd, wordt het aantal rijstroken voor het binnenrijdend verkeer verminderd. Zo worden automobilisten die van buiten Gent onze stad bezoeken, opgevangen en aangemoedigd om aan de rand van de stad over te stappen op het openbaar vervoer. Voor het goederentransport naar het centrum van de stad wordt een stadsdistributiecentrum uitgebouwd. Op die manier voorkomen we dat grote vrachtwagens zich nog langer door het stadscentrum moeten wringen. 
 
18.1.	De park&ride aanpak, het afwerken van de R4 en de herinrichting van de invalswegen laten toe om de R40 op lange termijn om te vormen tot een volledige groene boulevard (2 x 1 rijstroken met ruimte voor bomenrijen en 
een cirkeltram). In afwachting wordt werk gemaakt van het verbeteren van de oversteekbaarheid van de R40 (kleine stadsring) voor fietsers en voetgangers. 
 
18.2.	De bestaande en nieuwe park&ride parkings worden actief en duidelijk gepromoot tijdens evenementen en in de weekends. 
  
18.3.	De park&ride parkings worden ook ingeschakeld ifv. alternatief autogebruik (carpool, eventpool, schoolpool) of als aansluitingspunt voor fietsverhuur. 
 
18.4.	In de gehele stad wordt er gestreefd naar stille leveringen. Mits strenge voorwaarden en de nodige vergunning kunnen ze ook ’s nachts worden  uitgevoerd. 
 
18.5.	Op openbaar vervoertrajecten binnen de R40 (kleine stadsring) worden er tijdens de ochtend- en avondspits geen huis- of bedrijfsvuilophalingen en laad- en los bewegingen uitgevoerd. 
 
18.6.	Vanuit het stadsdistributiecentrum worden de goederen via schepen en/of kleine, milieuvriendelijke vrachtwagens verder verdeeld naar de kleinhandel én andere winkels. 
 
18.7.	Bij de Vlaamse regering wordt aangedrongen op een verkeersveilige verbinding Afrikalaan-Vliegtuiglaan (na de realisatie van de Handelsdokbrug) en de sluiting van de R4-Noord door middel van de Siffer-verbinding.  
 
19.	Wij blijven onverkort kiezen voor een fijnmazig tramnet in Gent. We gaan daarbij  onverminderd voor een snellere uitvoering van het Pegasusplan. Naast de spoedige realisatie van de reeds voorziene verlengingen richting Zwijnaarde, UZ Gent, en op The Loop, betekent dit in de eerste plaats dat er in de komende legislatuur een doorbraak komt in de realisatie van de vertramming van lijn 3 (richting Mariakerke), lijn 7 (deel Sint-Pietersstation-Dampoortstation) en de tramlijn in het kader van het project Oude Dokken tussen het Neuseplein en de Dampoort, waarbij minstens al met de realisatie van één tramlijn kan worden gestart. Verder zijn hogere frequenties op de hoofdlijnen, een vlotte doorstroming in eigen bedding en via verkeerslichtenbeïnvloeding en een meer kwalitatief laatavond- en nachtaanbod essentieel in de verdere uitbouw van het openbaar vervoer in Gent. 
 
19.1.	We houden de binnenstad blijvend bereikbaar via het bestaande fijnmazig net van tram en bus.   
19.2.	De stad Gent maakt snel werk van de omschakeling  van de verkeerslichten zodanig dat er altijd groen licht wordt gegeven voor het openbaar vervoer bij het naderen van het kruispunt. Bij het Vlaams Gewest wordt aangedrongen om op het grondgebied van Gent eenzelfde beleid te voeren voor de verkeerslichten op de gewestwegen. 
 
19.3.	Het verbeteren van de doorstroom wordt in samenwerking met De Lijn een studie en inventaris opgemaakt van potentiële bijkomende eigen beddingen voor tram en bus. Deze worden daarna stelstelmatig uitgewerkt. 
 
19.4.	Het verbeteren van de doorstroming voor het tramverkeer aan de Keizerspoort wordt prioritair uitgevoerd. Zo wordt de Park&Ride in Gentbrugge beter ontsloten. 
  
19.5.	De stad investeert in de verbetering van het comfort voor de gebruiker van het openbaar vervoer (duidelijke en zichtbare overstaplijnen, kwaliteit halteinfrastructuur) bij belangrijke knooppunten van openbaar vervoer (SintPietersstation, Dampoort, Zuid, Sint-Jacobs, Rabot-Griendeplein). Dit geldt in bijkomende orde ook voor de overstaplijnen naar fietsstallingen en autodeelplaatsen.  
 
19.6.	De stad investeert verder in beter toegankelijke halteperrons (verhoogde perrons, aanrijdbare boordstenen) en in uitgestulpte haltes (waarbij de bus op de rijbaan halteert) om zo de doorstroming te verbeteren. 
 
19.7.	Op de eindhaltes van lijnen van openbaar vervoer is er extra aandacht voor degelijke fietsstallingen, fietskluizen en publiek sanitair. 
 
19.8.	Het openbaar vervoer in Gent blijft gratis voor de Gentse jongeren tot 15 jaar.  
 
19.9.	In samenwerking met de Lijn wordt een systeem uitgewerkt waardoor tickets voor betalende evenementen en voorstellingen (vanaf een drempel van 300 toeschouwers) steeds een ticket voor het openbaar vervoer omvatten.  
 
19.10.	In overleg met het Vlaams gewest en met De Lijn, wordt er - in afwachting van de aanleg van een tramlijn - langsheen de N70 (AntwerpsesteenwegNieuwelaan-Victor Braeckmanlaan-Land van Waaslaan), een hoog frequente busverbinding gerealiseerd via een vrije busbaan vanaf P&R Oostakker tot aan Dampoort. 
 
19.11.	Het stadsbestuur dringt bij De Lijn aan op volgende maatregelen: 
19.11.1.	binnen het kader van het netmanagement en de strijd tegen volle trams en 
bussen moet de frequentie van de hoofdlijnen in Gent verhoogd worden tot 1 tram/bus per 6 minuten en worden nieuwe lange tramstellen ingezet   
19.11.2.	een gebiedsdekkend laatavond- en nachtnet wordt bediend via de hoofdlijnen van het dagnet  
19.11.3.	om over te schakelen naar bussen op Compressed Natural Gas (CNG) en daar snel mee te starten. 
 
19.12.	Het stadsbestuur dringt bij de NMBS aan op volgende maatregelen:  
19.12.1.	de uitbouw van een Gents voorstadsnet met frequentere en soepele treinverbindingen tussen de bestaande kleine stations rond Gent en GentSint-Pieters en Gent-Dampoort. Nieuwe stopplaatsen (zoals Muide) worden in dit voorstadsnet geïntegreerd.  
19.12.2.	Er wordt een oplossing uitgewerkt, al dan niet in samenwerking met De Lijn, voor een degelijke openbaar vervoersverbinding tussen de stad, de haventerreinen en de kanaaldorpen aan de oostzijde van het kanaal, en Zelzate, waarbij de inzet van lijn 204 een van de mogelijkheden is. 
19.12.3.	Van zodra het infrastructureel kan (vier sporen Denderleeuw-Brussel en afwerking Gent-Sint-Pieters) wordt de rechtstreekse verbinding tussen Gent-Sint-Pieters en Brussel op een kwartuur-frequentie gebracht (4 treinen per uur) en wordt er tussen Gent-Dampoort en Brussel een regelmatige treinverbinding met een verhoogde frequentie in de spits voorzien. 
19.12.4.	Gent moet na middernacht per trein verbonden zijn met Brussel en de andere grotere steden in Vlaanderen. 
 
20.	Wij blijven ons inzetten voor een doorgedreven uitbouw van een fijnmazig en veilig fietsnet. Het doel is dat alle belangrijke voorzieningen, scholen, stations en recreatieve plekken veilig per fiets bereikbaar zijn. Daarbovenop komt er een netwerk van snelfietspaden voor veilige verbindingen op lange afstand tussen het centrum, de wijken, de haven en de voorstadskernen. Waar veel fietsers voorbijkomen kunnen  fietsstraten worden overwogen en zijn aangepaste voorrangsregels aangewezen. Er komen voldoende veilige fietsenstallingen (onder meer fietstrommels) in woonwijken, bij winkelcentra en bij administratieve diensten. Op de drukst bezochte plekken zijn deze stallingen overdekt.  
20.1.	De missing links in het (hoofd)fietsroutenetwerk worden versneld uitgevoerd, en waar nodig met ongelijkgrondse kruisingen. Het gaat daarbij o.m. om : 
20.1.1.	We bouwen de fietsas van Coupure Links tot aan de Trekweg verder gradueel uit in functie van het stijgend aantal fietsers. Langs de Coupure Links wordt de fietsas omgebouwd tot een fietsstraat met toegangsverkeer beperkt tot de omwonenden.  
20.1.2.	De bouw van een brug over, of tunnel onder, de Deinsesteenweg, voor voetgangers en fietsers, wat toelaat de dorpskern van Drongen te bereiken vanuit andere delen van Drongen.  
20.1.3.	De realisatie van de fietsverbinding vanaf het Westerringspoor langs de Bourgoyen – Malem – Watersportbaan – Blaarmeersen tot aan de Fabiolalaan en het Sint-Pietersstation mede door de bouw van fietsbruggen en een ongelijkgrondse kruising aan de Drongensesteenweg 
20.1.4.	Heraanleg van de Bisschopstraat en de Franse Vaart tot een veilige fietsroute. 
 
20.2.	Het bestaande fietsroutennetwerk wordt aangevuld met radiale netwerken die de twee hoofdstations als bestemming hebben (Gent-Sint-Pieters en Dampoort). Daardoor krijgen de verschillende wijken veilige fietsassen naar die stations. Een voorbeeld daarvan is de verbinding van Ledeberg naar GentSint-Pieters (met onder meer Stropbrug – Burggravenlaan) 
 
20.3.	Hoofdwegen worden systematisch gescreend in functie van het wegwerken van de zwakke punten voor fietsers (bv. Brugsesteenweg, Europabrug, maar ook op- en afritten van R4). Er wordt vermeden dat fietsvoorzieningen plots stoppen of doodlopen. Bij heraanleg van straten en fietspaden hebben we aandacht voor het wegwerken van drempels (niveauverschillen) aan op- en afritten van fietspaden. 
 
20.4.	Gent investeert in aparte fietsafslagen naar rechts aan grote kruispunten met verkeerslichten; wanneer dit niet mogelijk is, wordt gebruik gemaakt van het nieuwe verkeersbord om rechts afslaan voor fietsers door rood mogelijk te maken voor zover de veiligheid van andere weggebruikers (hoofdzakelijk voetgangers) niet in het gedrang komt.  
 
20.5.	Gent maakt werk van de herwaardering van het netwerk van trage wegen die vertrekken vanuit en lopen doorheen de deelgemeenten. In het bijzonder voor woon-schoolverkeer wordt maximaal naar veilige fietsroutes gekeken, waarvoor desgevallend alternatieven worden gepromoot. 
 
20.6.	Fietsroutes worden systematisch bewegwijzerd d.m.v. een km- en tijdsduuraanduiding. 
 
20.7.	In het centrum van de stad wordt een fietsservicepunt uitgebouwd met een bewaakte fietsenstalling, een fietspomp met perslucht en een herstelpunt waar fietsers terecht kunnen voor kleine, noodzakelijke herstellingen om hun weg per fiets op een veilige wijze verder te kunnen zetten.  
 
20.8.	Verspreid over de stad worden fietspompen met perslucht voorzien aan gevels van schoolgebouwen en andere openbare gebouwen.  
 
20.9.	Het stadsbestuur pleit bij de hogere overheid voor een sluitend fietsregistratiesysteem om fietsdiefstal significant in te perken. We helpen ook actief mee aan maatregelen om het helen en verkopen van gestolen fietsen te bestrijden. 
 
20.10.	We wensen dat Gentenaars, pendelaars, en bezoekers aan de stad, op verschillende, duidelijk aangegeven plekken in de stad, een fiets kunnen gebruiken en deze elders weer terug kunnen zetten (‘leenfietsen’). Daarvoor zoeken we naar een soepele en betaalbare formule.  
 
20.11.	Er komen meer stimulerende informerings- en sensibiliseringsacties naar fietsgebruik.  
 
Gent doet mee met de campagne ‘Met belgerinkel naar de winkel’ en stimuleert op die manier zo veel mogelijk mensen om hun boodschappen met de fiets te doen.  
20.12.	De stad Gent zet projecten op om jongere en oudere Gentenaars (beter en veiliger) te leren fietsen. 
 
21.	Iedereen is voetganger, hoe kort de verplaatsing ook is. Er wordt verder werk gemaakt van een doorgedreven voetgangersbeleid, waarin een optimale toegankelijkheid en verkeersveiligheid voorop staan.  
 
21.1.	De heraanleg van voetpaden in slechte staat wordt prioritair uitgevoerd. 
 
21.2.	We willen zoveel mogelijke comfortabele en veilige obstakelvrije voetpaden met voldoende ruimte zodat rolstoelgebruikers en kinderwagens gemakkelijk door kunnen. Obstakels op voetpaden, pleinen en in voetgangersgebied, worden weggewerkt of kunnen vermeden worden via aan gepast alternatief. Hiermee wordt nauwgezet rekening gehouden bij het uitreiken van nieuwe vergunningen voor nutsvoorzieningen, publiciteitspanelen of straatmeubilair.; 
  
21.3.	Hoofdwegen worden systematisch gescreend in functie van het wegwerken van de minder veilige oversteekpunten voor voetgangers. 
 
21.4.	We kiezen voor het creëren en inrichten van veilige en comfortabele voetgangersnetwerken ook buiten het voetgangersgebied.  
 
21.5.	De accentverlichting op oversteekplaatsen voor voetgangers en fietsers wordt uitgebreid.  
22.	We ijveren voor een daling van het autogebruik en het autobezit in het algemeen, en in de kernstad en de woonkernen in het bijzonder. Het bijkomende autoverkeer dat ontstaat door de nieuwe stadsontwikkelingsprojecten, de verdere verdichting en het intensiever gebruik van ruimtes binnen de stad, moet worden gecompenseerd door een globale verschuiving binnen de modal split (naar andere vervoerswijzen). Dit bereiken we prioritair door een verhoging van het OV-aanbod en –gebruik, alsook met kwalitatieve fiets- en voetgangersinfrastructuur. Ook alternatieven zoals autodelen en de bouw en de ontwikkeling van autoluwe wijken worden gepromoot en ondersteund. Verder ontwikkelen we de nodige beleidsinstrumenten om het aantal parkeerplaatsen en garages in de stad niet langer te laten groeien. De bestaande parkeerinfrastructuur komt in de eerste plaats ten goede van de bewoners uit de onmiddellijke omgeving. Voorrang aan bewoners, en investeren in park&rideinfrastructuur, en buurtparkings kan niet zonder het gradueel verhogen van de parkeertarieven voor bezoekers. Waar nodig worden de parkeerplaatsen verplaatst en geoptimaliseerd om bijvoorbeeld binnengebieden te ontpitten en ruimtelijk op te waarderen. Buurtparkings op strategische plaatsen komen in de plaats van straatparkeren of privé-garages in te kleine woningen of in onleefbare binnenkernen. Er komen woonprojecten die zich richten op gezinnen en alleenstaanden die het zonder eigen auto of bedrijfswagen willen rooien. Het terugdringen van het parkeeraanbod begint in de omgeving van knooppunten van openbaar vervoer. 
 
22.1.	Er wordt een studie uitgevoerd die meer duidelijkheid verschaft over herkomst en bestemming van het autoverkeer in Gent zodat meer doelgericht kan worden ingewerkt op verschuivingen in de modal split. 
 
22.2.	Er komen op jaarbasis een aantal stadsbrede autoloze zondagen (minstens binnen de R40 (kleine stadsring) en een aantal kernen van de deelgemeenten – liefst gespreid over de seizoenen).  
 
22.3.	Om de verkeersleefbaarheid in de binnenstad te verhogen worden  
doorrijtrajecten geknipt en wordt het in- en uitgaand verkeer naar de parkings in de binnenstad geleid via de parkeergeleiding rechtstreeks van en naar de R40 (kleine stadsring) en het hoofdwegennet (R4/E40/E17). Het laat toe om bijkomende gebieden in het centrum autovrij te maken.  
 
22.4.	De toegang tot het voetgangersgebied in de binnenstad wordt effectief beperkt en gecontroleerd (inclusief het doorrijverbod) met behulp van camerabewaking met nummerplaatherkenning.   
 
22.5.	We waken over het klantvriendelijke karakter van het taxi-aanbod door met de sector een klantencharter op te maken, de tarieven in toom te houden en het gedeeld gebruiken door klanten over gelijklopende routes mogelijk te maken en te promoten 
 
22.6.	We breiden autodelen fors uit over de hele stad en maken daarvoor een actieplan ‘Autodelen in Gent’ op in samenspraak met de dienstverlenende bedrijven en/of organisaties. Daarin wordt ook ruimte voorzien voor bedrijven en non-profit-organisaties (Stad Gent, Ugent, hogescholen, ziekenhuizen, ea.) die hun eigen wagenpark ter beschikking willen stellen voor buurtbewoners.  
 
22.7.	We onderzoeken op welke manier we de mogelijkheid kunnen bieden aan woonbuurten om autoluw te worden (met enkel bestemmingsverkeer) wanneer die vraag komt van een duidelijke en grote meerderheid van de buurt.  
 
22.8.	We blijven bewonersparkeren (zeker voor de eerste gezinswagen) ondersteunen waar het nodig is en over de hele stad. Waar mogelijk worden aparte buurtparkings voorzien. Elders zorgt een aangepast parkeerregime ervoor dat het bewonersparkeren voorrang heeft. Hiertoe worden waar nodig bewonersplaatsen voorbehouden. De algemene parkeerduur voor straatparkeren voor niet-bewoners wordt beperkt tot een halve dag.  Parkeren op Park & Ride parkings blijft gratis.  
 
22.9.	Elke parking (zeker bovengronds maar in principe ook ondergronds) is ook voorzien van een parkeerruimte voor fietsers.  
 
22.10.	Bij de vaststelling van een tekort aan fietsparkeerplaatsen op straten en pleinen, worden de nodige autoparkeerplaatsen omgebouwd tot fietsparkeerplaatsen. 
 
22.11.	Het parkeren bovengronds wordt beter omkaderd via markeringen op de weg zodat enkel wordt geparkeerd waar dit wettelijk mogelijk is (afstand tot kruispunten en zebrapaden; niet voor garages, enz.). 
 
22.12.	Aan het Vlaamse Gewest wordt gevraagd om de af- en oprit vanuit Gentcentrum naar de E40/E17 (B401) te beperken tot de R40. Daar wordt dan een grote park & ride parking voorzien. Het deel van de B401 tussen de R40 en het Woodrow Wilsonplein wordt afgebroken. De vrijgekomen terreinen worden toegevoegd aan het Koning Albertpark. 
 
23.	Verkeersveiligheid is een prioriteit. Zone 30 wordt daarom uitgebreid tot alle woonstraten en wijkverzamelstraten. Daarenboven wordt de hele binnenstad (binnen R40) zone 30. Daarbuiten kunnen invalswegen, ring- en verbindingswegen zone 50 blijven, maar ze zijn steeds uitgerust met veilige en comfortabele fietspaden. Buiten de bebouwde kom wordt de snelheid op Gents grondgebied tot 70 km/uur beperkt op de gewone wegen. Aan het Vlaamse Gewest wordt gevraagd om binnen de Gentse agglomeratie de snelheid op de auto(snel)wegen omwille van veiligheid en luchtkwaliteit te beperken tot 90 km/u. Gevaarlijke kruispunten worden heringericht op maat van de jonge fietser en voetganger, waarbij zoveel mogelijk naar conflictvrije regelingen wordt gestreefd. Strenge controles, heraanleg en sensibilisering maken dat zone 30 geen dode letter blijft.  
 
23.1.	Bij elk zwaar verkeersongeval wordt nagegaan of verkeerstechnische of infrastructurele ingrepen een herhaling van het ongeval kunnen tegengaan. 
  
23.2.	Vanuit deze principes wordt bij de Vlaamse overheid verder gepleit voor een verkeersveilige en leefbare heraanleg van de grote steenwegen...  
 
23.3.	Op korte termijn wordt zone 30 ingevoerd in de woongebieden van de deelgemeenten waar dit nog niet het geval is (Drongen, Wondelgem, enz.) 
 
23.4.	Bij de (her)inrichting van straten en pleinen wordt het begin en einde van zone 30 - gebieden voorzien van een duidelijke en leesbare poortfunctie. Dit gebeurt niet alleen door gepaste signalisatie maar mede door infrastructurele maatregelen zoals de insnoering van wegbreedte, as-verschuivingen en verkeersdrempels. 
 
23.5.	We zetten verder gerichte sensibiliseringsacties op rond verkeersveiligheid, i.s.m. mobiliteitsorganisaties en met de buurten en de wijken (inwoners, werknemers, handelaars, …). 
 
24.	We willen de verkeersleefbaarheid voor alle weggebruikers tijdens openbare werken zo optimaal mogelijk waarborgen en de hinder tot een strikt minimum beperken. Voor voetgangers, fietsers, automobilisten en het openbaar vervoer moeten omleidingen zo beperkt mogelijk, duidelijk en verkeersveilig zijn. De hinder moet tot een strikt minimum worden beperkt waarbij vooral zorg wordt besteed aan de verdere toegankelijkheid van de betrokken straten, woningen, winkels en kantoren, ... 
 
24.1.	De ‘Minder Hinder-cel Gent’ dient alle werken op elkaar af te stemmen zodat de impact op de mobiliteit van alle verkeersgebruikers tot een minimum wordt beperkt.  
 
24.2.	Bij elke werf en signalisatie rond werken gebeurt er een fiets- en voetgangerstoets. Er wordt na de plaatsing gecontroleerd of de signalisatie afdoend is voor elke groep van weggebruikers.   
 
24.3.	Voor de uitvoering van werken maken we maximaal gebruik van innovatieve duurzame materialen. 
 
25.	We willen dat het stadsbestuur en de stadsbedrijven zwaar inzetten op een duurzaam bedrijfsvervoersplan voor het eigen personeel en voor de eigen bevoorrading (leveringen), wat een voorbeeldfunctie kan vervullen voor anderen in de regio. Verder zullen ook de Universiteit Gent, de Gentse hogescholen en kleine en grote bedrijven worden ondersteund in de ontwikkeling en in praktijk brengen van duurzame bedrijfsvervoersplannen. Bedrijventerreinen worden zoveel als mogelijk aangesloten op reguliere lijnen van het openbaar vervoer.  
 
25.1.	Een transparant vrachtroutenetwerk maakt dat het doorgaand vrachtverkeer van en naar het havengebied en de andere industriegebieden in Gent uit het woongebied en de woonkernen wordt geweerd. Daarvoor wordt voldoende en duidelijke signalisatie voorzien. Het is ook ontsloten via GPS. Voor aan- en afvoer naar bedrijven in het woongebied wordt per bedrijf een vaste route bepaald van en naar het hoofdwegennet (R4/E40/E17).  
 
25.2.	Bij evenementen van een zekere omvang dienen de organisatoren een mobiliteitsplan op te maken.  
 
25.3.	We faciliteren alle Gentse scholen om een doorgedreven schoolvervoersplan uit te werken en toe te passen. 
 
26.	Er wordt een mobiliteitsraad opgericht met daarin vertegenwoordigers van de in Gent betrokken verkeersgebruikers en vervoersorganisaties. Hun opdracht is om advies uit te brengen aan het college en de gemeenteraad over de strategische beslissingen inzake mobiliteit, over mobiliteitsplannen en –onderzoeken.  
  
Thema – Natuur, groen en dierenwelzijn 
 
Algemeen 
Voldoende groen en natuur in de stad zijn essentieel voor de leefbaarheid van een stad. Aan de ene kant biedt leven in de stad veel voordelen op ecologisch, sociaal en economisch vlak, aan de andere kant maakt de aanwezigheid van groen en natuur onder de vorm van parken, groene longen, maar ook lanen, wijkgroen en tuinen het wonen in de stad aantrekkelijk. Kwaliteitsvol groen en biodiverse natuur zijn hierbij speerpunten voor een gezonde en kwaliteitsvolle Gentse leefomgeving: van groendaken, privé- en geveltuinen over gespreide buurt- en wijkparken en groenassen naar vlot bereikbare groenpolen, stadsbossen en grotere natuurgebieden. 
 
Er is zowel nood aan woongroen, wijkparken als grote groene longen. In 2009 beschikte 39% van de inwoners, conform de groennorm, over een wijkpark (= minimum 1 ha groot) op een aanvaardbare afstand ( maximaal 400 m). Dit aantal fors verhogen op relatief korte termijn is één van de grootste uitdagingen voor de komende jaren. 
Bomen beïnvloeden het microklimaat van de stad, ze hebben een afkoelend effect. In tijden van klimaatverandering en opwarming kunnen bomen dus ook op dat vlak enig soelaas bieden. Anderzijds is het nodig om bij de keuze van beplanting rekening te houden met de toekomstige klimaatwijzigingen (klimaatrobuustheid van het groenbeleid). 
 
Onze stad beschikt met het natuurreservaat Bourgoyen-Ossemeersen over een uniek groengebied in de stad, maar er is absoluut nood aan bijkomende groenpolen en natuurgebieden met een goed evenwicht tussen natuur- en bosontwikkeling en zachte recreatie.  
 
De bebossingsindex voor Gent is erg laag, het bosareaal wordt in 2009 geraamd op ca 859 ha of slechts 5,4% van het grondgebied. De taakstelling uit het Ruimtelijk Structuurplan Gent om 300 ha bijkomend bos te realiseren in Gent  is cruciaal, maar er moeten ook volgende stappen worden voorbereid. Uiteraard moeten we tegelijkertijd ook de verdergaande ontbossing een halt toeroepen. Op dit ogenblik is slechts 40 % van de natuur en bos juridisch beschermd in ruimtelijke plannen. Ook voor de realisatie van de standstill op vlak van natuur, zal het beter juridisch beschermen van bos en natuur een prioriteit moeten zijn.  
 
Krachtlijnen : 
 
27.	De groennorm van een wijkpark (van minstens 1 ha) op 400 m wandelafstand voor elke Gentenaar wordt stap voor stap gerealiseerd, uiteraard prioritair in dichtbebouwde woonwijken. Nieuwe (woon)projecten moeten intern aan de groennorm voldoen maar moeten tevens de groentekorten in de omgeving van het project helpen wegwerken. Nieuwe opportuniteiten voor wijkparken worden benut. Zeker in de dichtbebouwde 19de eeuwse volkswijken zullen stedenbouwkundige ingrepen (ontpitting) worden verdergezet om tot voldoende woongroen te komen. 
 
27.1.	De Gentenaars worden meer betrokken bij de aanleg en beheer van wijkgroen; initiatieven van wijkcomités worden gestimuleerd en ondersteund. 
 
27.2.	De inspanningen inzake bijkomende nieuwe buurt- en wijkparken worden verdergezet. Er worden minimaal 6 nieuwe wijkparken gerealiseerd in de 6 komende jaren. Volgende wijk- en buurtparken zitten alvast in de pijplijn: park De Porre, park Hoge Weg, Park UCO Maïsstraat, Rijsenbergpark Fabiolalaan, park Wolterslaan, Park Loodsenstraat, Buffalopark Gentbrugge, Tondelierpark, parken Oude Dokken, park Villa Voortman (Vogelenzang), Papiermolenpark. 
 
27.3.	Via actiever bouwblokkenonderzoek worden nieuwe potenties inzake woongroen gedetecteerd; hiertoe wordt een bouwblokteam opgericht voor het nodige (ontwerpend) onderzoek.  
 
27.4.	Gent zet verder in op creëren van maximaal bruikbare en beleefbare parken, in plaats van te mikken op zuiver esthetische (kijk)parken. We leren van de ervaringen met het Groene Valleipark en betrekken reeds in een vroege fase de bewoners bij het ontwerp.  
 
27.5.	Om zoveel mogelijk parken efficiënt te beheren wordt uitgegaan van harmonisch parkbeheer en betrekken we de buurt bij het beheer. 
 
27.6.	Bij de inrichting van parken wordt verder ook maximaal ingezet op meervoudig gebruik met respect voor de draagkracht van de parken: naast het succes van de BBQ’s wordt bvb. ook meer aandacht besteed aan water als speelelement in parken. 
 
28.	Het standstill principe voor natuur wordt hard gemaakt door enerzijds nieuwe, harde ontwikkelingen te koppelen aan de voorafgaande compensatie in nieuwe groen- en natuurgebieden en anderzijds zonevreemde natuur en bos juridisch beter te beschermen via ruimtelijke uitvoeringsplannen. 
 
28.1.	Inzake natuur wordt volgend principe gehanteerd: behoud waar het kan, compensatie als het moet. 
 
28.2.	De expertise inzake grond- en aankoopbeleid van het stadsontwikkelingsbedrijf wordt ingezet in functie van uitbreiding van bos en aankoop van gronden voor compensaties aan natuur op eigen grondgebied. Dit gebeurt uiteraard in overleg met de Groendienst.  
 
28.3.	In functie van de standstill en handhaving van de natuur wordt een wervende campagne opgezet die wordt vastgeknoopt aan een jaarlijkse mascotte.  
 
28.4.	Om de standstill inzake natuur te monitoren wordt de biologische waarderingskaart regelmatig geactualiseerd. 
 
28.5.	We maken een thematisch RUP Groen op; hierbij gaat bijzonder aandacht naar het  juridisch beschermen van zonevreemde natuur en bos met prioriteit voor gebieden groter dan 1.000 m2 en gebieden waar de groennorm nog niet is gehaald. 
 
28.6.	De Stad Gent helpt actief mee om zo snel mogelijk 205 ha natuurgebied in de Moervaartdepressie te realiseren als compensatie voor de verloren natuur in het havengebied. 
 
28.7.	Via bijkomende aankoop van natuurgebieden in de Leievallei (o.a. via  subsidies van de stad Gent) maken we actief werk van een Levende Leievallei.  
 
28.8.	Het is nu vooral een zaak van de finale afwerking van het natuurreservaat ‘de Bourgoyen-Ossemeersen’, daartoe worden de resterende terreinen in de zone 
van BPA 102 A als natuurgebied ingericht en van fiets- en wandelinfrastructuur voorzien. 
 
28.9.	Natuurpunt is voor het Gentse stadsbestuur de eerste partner bij de realisatie van nieuwe projecten van natuurontwikkeling of bij het opmaken van plannen daarvoor. Er wordt daarom werk gemaakt van een volwaardig partnerschap met Natuurpunt, o.m. op het vlak van educatie, beheer en studie in de Bourgoyen-Ossemeersen.  
 
28.10.	We beschermen het aanwezige groen op de Blaarmeersen met een gedeeltelijke herbestemming van het domein als parkgebied. 
 
28.11.	Ook in agrarische gebieden willen we de natuur beschermen en de herontwikkeling van natuurwaarden stimuleren. Bij voorkeur via overleg met de landbouwsector bouwen we een Groen Raamwerk uit en tonen we dat de landbouw geen bedreiging voor de bio-diversiteit hoeft te zijn. 
 
29.	De groenpool Gentbrugse Meersen wordt versneld uitgebouwd. Het stadsbestuur oefent constant druk uit op de Vlaamse en provinciale overheid voor de snelle realisatie van de drie andere groenpolen (Parkbos, Vinderhoutse bossen, Vliegveld Lochristi). De groenpolen spelen een belangrijke rol in de realisatie van 300 ha extra bos. Maar ook na de realisatie hiervan zal Gent een bosarme regio blijven. Er moeten dus ook mogelijkheden onderzocht worden om bijkomende bosoppervlakte te bestemmen. 
 
29.1.	Samen met Vlaanderen wordt een traject opgestart voor herbestemming van bijkomende bosoppervlakte, bij voorkeur te zoeken in omgeving van Vinderhoutse Bossen en/of oud vliegveld Oostakker-Lochristi.  
 
29.2.	De nodige aankopen voor de Gentbrugse Meersen worden verdergezet en afgerond. Ook voor het noordelijk deel wordt een inrichtingsplan en beheersplan opgemaakt.  
 
29.3.	Bij het bepalen van het standpunt van het stadsbestuur over de toekomst van het stuk Zeeschelde tussen Gentbrugge en Melle, is de impact op de natuurontwikkeling (zowel kwantitatief als kwalitatief) in de Gentbrugse Meersen en het daarmee verbonden natuurgebied Damvallei een cruciaal element. Gezien de Schelde de slagader is van de Gentbrugse Meersen/Damvallei moet ook de invloed van het eventueel baggeren op de waterkwaliteit van de Schelde grondig bestudeerd worden. 
 
29.4.	Het groenstructuurplan heeft zones afgebakend waar nog bijkomende bosuitbreiding mogelijk zijn ( o.a. ter hoogte van de Vinderhoutse bossen, aan de Rosdambeek, …). Op deze mogelijkheden wordt actief ingespeeld. 
 
29.5.	Er komt een duidelijke timing voor de uitbouw van de groenassen die de verbinding vormen van de stadskern naar de groenpolen. 
 
29.6.	De Stad Gent compenseert het tekort aan bos dat is vastgelegd via het RUP van de afbakening van het grootstedelijke gebied Gent via de opmaak van gemeentelijke uitvoeringsplannen. Dit gebeurt onder meer door de zone van het door de Raad van State geschrapte Wetenschapspark Rijvissche als bos te bestemmen. Er wordt aangedrongen bij de Vlaamse regering voor de opmaak van een gewestelijk RUP voor de Vinderhoutse bossen met als doelstelling 250 ha extra bos te realiseren. 
 
30.	Een aantal parken zijn aan herwaardering toe. Er wordt ingespeeld op opportuniteiten om bestaande parken uit te breiden.  
 
30.1.	De parkfunctie in het Citadelpark wordt geherwaardeerd. Dit vraagt het drastisch verminderen van de verharde oppervlakte in het park, het versmallen van de (auto)wegen tot voet- en fietspaden en uiteraard het weren van gemotoriseerd verkeer. De herwaardering van het park gebeurt in samenspraak met de buurtbewoners. 
 
30.2.	Het Baudelohof wordt heraangelegd en uitgebreid tot tegen de Leie door Baudelokaai af te sluiten. 
 
30.3.	We maken ook werk van het herwaarderen en uitbreiden van volgende bestaande buurt- en wijkparken: Arbedpark Zuid, wijkpark Hekers, park De Vijvers, Rabotpark/Trambrugsite/Gashouders, Rozebroeken (2e en 3e fase)… 
 
30.4.	Er wordt verder ingezet op ecologisch parkbeheer en groenbeleid. 
 
30.5.	De gemeenschapswachten worden actiever ingezet in de parken in functie van een grotere aanwezigheid & visibiliteit.  
 
31.	Meer inzetten op kleinschalige groenelementen kan ook bijdragen tot een aangenamere leefomgeving. Bij de heraanleg van straten en voetpaden worden waar mogelijk straatbomen voorzien en worden bewoners extra aangezet om geveltuintjes aan te leggen. Het openstellen en ontsluiten van binnentuinen en bestaande groene ruimtes bij gemeenschapsvoorzieningen voor wijkbewoners is ook een piste die voor meer woongroen kan zorgen. Deze kleinschalige groenelementen dragen bij tot een ecologisch netwerk waarin de grotere groenzones met elkaar verbonden worden. 
 
31.1.	Er wordt werk gemaakt van een actiever bomenbeleid: bij heraanleg van het openbaar domein (straten, pleinen, edm) wordt maximaal gestreefd naar aanplanting van nieuwe bomen zodat elke individuele woning zicht heeft op minimaal 1 straatboom (360°-regel). Rond bomen wordt er maximaal onverharde oppervlakte behouden voor insijpeling van water en opname van zuurstof. 
 
31.2.	Er wordt een campagne gelanceerd om particulieren, maar ook bedrijven en openbare instellingen (scholen edm.) aan te zetten om van de onbebouwde ruimte biodiverse stadsbiotopen te maken.  
 
31.3.	Er wordt actief gezocht naar bijkomende locaties voor volkstuintjes. 
 
31.4.	Tijdelijk groen en natuur zorgen voor zuurstof in dichtbewoonde wijken.  
 
31.5.	Tijdelijk ongebruikte/onbebouwde (maar in de toekomst bebouwbare) sites kunnen met een minimale aanleg tijdelijk in gebruik worden genomen. 
 
31.6.	Om het groener stadsbeeld te versterken wordt ook werk gemaakt van het vergroenen van trambeddingen, aanmoedigen van groendaken bij 
(ver)nieuwbouw en het actief stimuleren van geveltuinen.  
 
31.7.	Medebeheer van parkjes door buurtbewoners op vrijwillige basis.  
 
31.8.	We willen in dialoog treden om groene ruimte van semi-publieke instellingen (vb Oude Abdij Drongen) publiek toegankelijk te maken. 
 
32.	De stad voert een specifiek beleid voor het behoud en verbeteren van de biodiversiteit.  
32.1.	Naast gebiedsgerichte acties is er nood aan soortenbeschermingsprojecten. Het kan gaan om ondermeer projecten voor gier- en huiszwaluwen, slechtvalken, bijen, akkervogels en amfibieën (overzetacties),… 
 
32.2.	Er worden ontsnipperingsmaatregelen (ontwikkelingen van corridors tussen opeenvolgende groene gebieden, opbreken wegverharding waar mogelijk (bv Baudelopark), vergroenen en uitbreiden bermen, amfibietunnels, e.a.), uitgewerkt en ecologische corridors uitgebouwd. 
 
32.3.	Ecologische tuinen worden gestimuleerd. 
 
32.4.	Invasieve exoten worden bestreden. 
 
33.	Het stadsbestuur put haar bevoegdheden uit om mee te werken aan het verhogen van het dierenwelzijn in onze stad. Dat uit zich zowel in passende politiereglementen als in sensibiliseringsacties. Verdere aandachts- en actiepunten inzake dierenwelzijn zijn:  
33.1.	Het verder zetten van het huidige beleid inzake het steriliseren van katten, de uitbouw van een netwerk van  hondentoiletten in de buurten, het beperken van dierennummers in het circus tot deze met gedomesticeerde diersoorten en het verbod om levende dieren te gebruiken op de Gentse kermissen. 
 
33.2.	De stad ondersteunt dierenasielcentra, zoals o.a. de Poezenboot, op basis van convenanten die een diervriendelijke aanpak en financiële transparantie garandeert. 
 
33.3.	De stad zoekt en vindt een passende nieuwe locatie om het dierenasiel uit het 
Citadelpark te herhuisvesten en begeleidt hen hierbij 
 
33.4.	Er wordt actief gezocht naar een geschikte locatie voor een laagdrempelig wijkdiergeneeskundig centrum (dispensarium) in de stad. 
 
 
HOOFDSTUK - Samenleven  
 
 
 
Inleiding 
 
Gent is een dynamische en bruisende stad die heel wat te bieden heeft. De stad wordt ook steeds diverser. Als progressief kartel streven we ernaar dat iedereen ongeacht afkomst, geslacht of geaardheid ten volle kan participeren aan het maatschappelijke leven in onze stad. We streven naar een maximale emancipatie. Echte vrijheid betekent de kansen krijgen om levenskeuzes te maken. Of je nu oud, jong, hetero, holebi, oudkomer of nieuwkomer bent.  
 
We willen iedereen die in onze stad woont perspectief bieden op een mooie toekomst en sociale vooruitgang. We gaan de strijd aan tegen armoede met een emancipatorisch welzijnsbeleid. Daarbij betrekken we alle relevante maatschappelijke actoren. De strijd tegen de armoede is een zaak van elke Gentenaar. In Gent wordt 15% van de kinderen geboren in een kansarm gezin. Door in te zetten op solidariteit willen we de kloof tussen arm en rijk dichten. Een leidraad bij het sociaal beleid zijn de sociale grondrechten. We bieden kansen op maat van ieders mogelijkheden. We verwachten dat mensen deelnemen aan de samenleving en gepaste inspanningen leveren. We geloven sterk in mensen die zich verenigen en organiseren en willen dan ook de nodige ondersteuning bieden aan het middenveld en zelforganisaties. Het maakt mensen mondig, het versterkt mensen.  
 
Een sterk onderwijs dat rekening houdt met een toenemende diversiteit en waardig werk op maat zijn de hefbomen bij uitstek om tot emancipatie te komen. Onderwijs is bovendien een basisrecht en moet dus betaalbaar en toegankelijk zijn. We zorgen ervoor dat elk kind een plaats krijgt, vandaag en morgen. We gaan voor maximale onderwijskansen en zorgen dat elk kind mee is. We houden rekening met het talent van elk kind. We houden tevens rekening met een toenemende diversiteit en zetten in op innoverende pedagogische instrumenten. We vinden een goede kennis van het Nederlands erg belangrijk. Tegelijk gaan we ook werken met de toenemende meertaligheid.  
Onderwijs moet ervoor zorgen dat jongeren zich individueel kunnen ontplooien als burgers en zich kunnen voorbereiden op het professionele leven.  
De 65.000 studenten in Gent maken van onze stad een levendige stad. We valideren deze meerwaarde en zorgen ondertussen voor een harmonieus samenleven van studenten en Gentenaars. Om jonge gezinnen in onze stad te houden zorgen we ook voor voldoende kinderopvang. 
 
In Gent is bijna 1 op 5 ouder dan 65. Ze moeten zo lang als mogelijk kunnen participeren aan het maatschappelijke leven. Ook oudere mensen hebben recht op de vrijheid om eigen keuzes te maken. In functie hiervan voorzien we zorg op maat. 
 
Gent is een warme en gastvrije stad. Gent wordt steeds diverser. Ook in de stadsorganisatie moet diversiteit een evidentie worden. We zijn niet blind zijn voor de uitdagingen, knelpunten en obstakels die het samenleven met verschillende culturen met zich meebrengen. Maar we willen dat dit proces slaagt en we willen deze rijkdom aan culturen valideren. De beste integratie is emancipatie en verloopt via onderwijs, werk en wonen. 
Interculturaliteit komt niet vanzelf en vergt inspanningen. We vragen deze inspanningen van de nieuwkomers: Nederlands leren, meedoen aan de samenleving, zich aan de regels houden. En daarvoor doen we als overheid ook inspanningen: opleidingen organiseren, taallessen aanbieden, brugfiguren inzetten in het onderwijs, enz… Criminaliteit en uitbuiting die gepaard gaat met bepaalde migratievormen willen we streng aanpakken. 
Ook gaan we de strijd aan met elke vorm van uitsluiting, discriminatie en racisme. 
 
Met zoveel mensen met verschillende voorkeuren  op een beperkte oppervlakte in de stad wonen vraagt bijzondere investeringen in een gezond en harmonieus samenleven in de wijken. Goede afspraken maken goede vrienden. We werken preventief en sensibiliserend als het kan maar sanctionerend als het moet. Zowel kleine hinder als zware overtredingen worden aangepakt. Het handhaven van de verkeersveiligheid is essentieel voor de leefbaarheid van de wijken.  De politie moet zo aanspreekbaar mogelijk zijn. We zetten daarom verder in op een gemeenschapsgerichte politie.  
 
Gent wordt wel eens een wereldstad in zakformaat genoemd en dat is ook zo. We kijken dan ook naar wat er in de rest van de wereld gebeurt en zetten in op internationale solidariteit via Noord-Zuid samenwerking en fair trade. 
 
  
 
Thema - Integratie, diversiteit en gelijke kansen 
 
Visie :  
Gent is een veelzijdige, aantrekkelijke stad met tal van ontplooiingskansen voor haar inwoners. Als maar meer mensen willen in Gent wonen. De stad ziet haar inwonersaantal gestaag aangroeien en ook de diversiteit neemt toe. We willen dat Gent een open en solidaire stad blijft waar iedereen zich thuis voelt en waar geïnvesteerd wordt in het goed samenleven van diverse bevolkingsgroepen. 
 
De toenemende ongelijkheid is voor ons onaanvaardbaar, want ze bemoeilijkt goed samenleven en zet de leefbaarheid van een stad onder druk. Gelijke kansen en solidariteit zijn voor ons meer dan holle woorden. Gelijke kansen garanderen betekent in de eerste plaats iedereen een perspectief bieden op sociale vooruitgang. Kansen worden bij uitstek gecreëerd via onderwijs, vorming en werk. Integratie moet uitgaan van emancipatie via onderwijs en werk, en we leggen dan ook een sterke klemtoon op vorming en de kennis van het Nederlands. Ook dit vergroot de kansen van nieuwkomers. Culturele en taalbarrières mogen een goede dienstverlening niet in de weg staan. 
 
Via aanspreekpunten binnen de gemeenschappen kiezen we voor dialoog met alle culturen in Gent. We ondersteunen het middenveld en zetten in op empowerment, het versterken en mondiger maken  van culturele minderheden. Het doel daarbij is emancipatie binnen de Gentse samenleving. 
   
Integratie veronderstelt inspanningen van alle betrokkenen, van oude en nieuwe Gentenaars en van de stedelijke overheid. Integratie betekent ook participatie, meedoen. We verwachten van elke Gentenaar, ook van nieuwkomers, inspanningen om bij te dragen aan onze samenleving. 
 
De diversiteit in Gent is groot: bijna 160 verschillende nationaliteiten, culturele minderheden, ouderen, holebi’s, jongeren, mensen met een handicap… Deze superdiversiteit kan het samenleven onder druk zetten, maar kan ook voor onze stad een verrijking zijn .  
Allen moeten ten volle kunnen participeren aan deze diverse samenleving. De stad als organisatie moet meer dan vandaag een weerspiegeling worden van deze diversiteit zonder individuen te herleiden tot die groep waartoe ze toevallig behoren. We gaan de strijd aan met elke vorm van uitsluiting, discriminatie en racisme. 
 
Krachtlijnen: 
 
34.	We willen een sterk stedelijk integratie- en participatiebeleid met een voldoende, kwalitatief en divers aanbod aan opleidingen voor nieuwkomers: van Nederlands op de werkvloer tot buurtgerichte initiatieven die mensen helpen hun weg en aansluiting te vinden in Gent.  
 
34.1.	Inburgeringcursussen, taallessen en opleidingen moeten aansluiten op de concrete situatie van mensen. Via de dienst Werk en het OCMW zorgen we voor opleidingen en stages op de werkvloer waarbij het leren spreken van Nederlands een belangrijke plaats inneemt. Via trajecten en sessies in een reële context worden kansen geboden om effectief Nederlands te oefenen. 
 
34.2.	Om hun kansen op de arbeidsmarkt te verhogen organiseren we specifieke tewerkstellings- en opleidingsprogramma’s. Voor groepen waar de VDAB 
slechts een beperkt aanbod heeft, bouwt de stad zelf een opleidings- en begeleidingsaanbod uit.  
 
34.3.	In samenwerking met het middenveld worden er voor nieuwkomers informatiesessies georganiseerd over rechten en plichten op vlak van werk en onderwijs. 
 
34.4.	We gaan verder met een kwaliteitsvolle dienstverlening aan anderstaligen. Daarom worden organisaties en diensten goed ondersteund in het voeren van een degelijk taalbeleid. Sociaal tolken en vertalers zijn een belangrijk middel hierbij. Om deze dienstverlening te kunnen garanderen moet Tolk- en Vertaaldienst Gent (TVGent) in voldoende mate kunnen inspelen op de vragen vanuit Gentse organisaties; dit veronderstelt een voldoende groot pakket gesubsidieerde tolkuren. Daarnaast moet geïnvesteerd worden in nieuwe technologieën die het aanbod toegankelijker maken. Voor grotere sectoren blijven we pleiten voor ondersteuning door de sectoren zelf.  
 
34.5.	Voor jongeren wordt er gezorgd voor toeleiding naar het jeugdwerk of andere vrijetijdsbesteding.  
 
35.	De stad en het OCMW weerspiegelen de diversiteit in haar werking. We ontwikkelen een actieplan dat vertrekt van een sterke visie op interculturalisering, dat werkt met doelstellingen op vlak van het eigen personeelsbeleid en dat ook concrete initiatieven omvat.  
 
35.1.	Het personeelsbestand van de stad dient een afspiegeling te zijn van de diversiteit van de Gentse bevolking. We verhogen de instroom van kansengroepen en verhogen ook de kansen op doorstroming. Daarom wordt een actieplan met een duidelijk groeipad opgemaakt.  
 
35.2.	De stad en het OCMW maken op korte termijn werk van de interculturalisering van de eigen diensten. 
 
35.3.	De stad en het OCMW stimuleren en ontwikkelen incentives om andere Gentse werkgevers aan te moedigen eveneens een meer divers personeelsbeleid te voeren; 
 
35.4.	Via gerichte jobbeurzen, in specifieke wijken, trachten we het vacatureaanbod ook tot bij allochtonen te krijgen. 
 
35.5.	Daar waar mogelijk en verantwoord worden diplomavereisten ingewisseld voor competentiebewijzen, en dit niet enkel voor knelpuntberoepen. 
 
35.6.	We willen eveneens een evenredige participatie van de verschillende etnische groepen als gebruikers van diensten. We streven naar een kwalitatief aanbod van diensten voor iedereen, en een mentaliteitswijziging die van diversiteit een evidentie maakt. 
 
35.7.	We dulden geen racisme, en zeker niet binnen de eigen organisatie. Discriminatie in het uitgaansleven, op school, de arbeidsmarkt of de woonmarkt kan worden gemeld aan het Meldpunt Discriminatie. Dit meldpunt wordt blijvend bekendgemaakt. 
 
35.8.	Organisaties waarmee de stad Gent een convenant en samenwerking mee afsluit, engageren zich tot het voeren van een diversiteitsbeleid. 
 
36.	De migratie uit Oost-Europa zet een grote druk op onze stad en haar diensten. Zoveel nieuwkomers op relatief korte termijn stellen de stedelijke samenleving op proef en vragen extra maatregelen om het samenleven in goede banen te leiden. We nemen maatregelen om dit harmonieus samenleven te bevorderen of te herstellen en bestrijden de overlast. We blijven druk uitoefenen op hogere overheden en in het bijzonder de Europese Unie om de problemen fundamenteel aan te pakken. 
 
36.1.	Nieuwkomers uit de Europese Unie worden bij hun inschrijving correct en duidelijk geïnformeerd over hun rechten, plichten en mogelijkheden in Gent. De stedelijke integratiedienst zal voor een stuk hiernaar geheroriënteerd worden. 
 
36.2.	De verschillende diensten stemmen hun beleid t.a.v. deze migratievorm verder af. Zowel de ondersteuning van, als controle op deze nieuwkomers wordt effectiever en efficiënter georganiseerd.  
 
36.3.	Het welzijn van kinderen van deze nieuwkomers krijgt onze bijzondere aandacht. 
 
36.4.	We werken met buurtstewards om de leefbaarheid van wijken te garanderen. Daar waar mogelijk wordt deze functie ook ingevuld door mensen uit de doelgroep. De stewards wijzen nieuwkomers op hun rechten en plichten, met aandacht voor zaken zoals sluikstort, zwerfvuil en nachtlawaai. 
 
36.5.	De migratie uit Oost-Europa en de discriminatie van Roma in hun landen van herkomst zullen wij blijven aankaarten bij de hogere overheden en in het bijzonder bij de Europese Unie. We streven naar een sociaal en verdraagzaam Europa. 
 
37.	Om de brug te kunnen slaan tussen de verschillende gemeenschappen in onze stad en de stadsdiensten, politie, OCMW- en welzijnsorganisaties worden interculturele medewerkers ingezet. Hun eigen culturele achtergrond helpt hen bij het opbouwen van een vertrouwensrelatie met groepen waarmee het anders moeilijk communiceren is.   
37.1.	We verhogen het aantal interculturele bemiddelaars en in de mate van het mogelijke worden deze uit de eigen doelgroep gerekruteerd 
 
38.	Er wordt op structurele wijze contact gehouden en samen gewerkt met zelforganisaties en het middenveld. We ondersteunen elke actie van organisaties die de emancipatie binnen het grotere geheel van de Gentse samenleving bevordert.  
 
38.1.	We ondersteunen etnisch-culturele verenigingen op transparante wijze bij hun werking op vlak van onderwijs, werk, welzijn, jeugd, sport en cultuur. Deze verenigingen hebben een brugfunctie naar de politie, de andere overheden en de rest van de samenleving. We gaan de dialoog aan met zelforganisaties en andere aanspreekpunten binnen de verschillende gemeenschappen. De voorziene ondersteuning voor deze organisaties staat in verhouding tot de maatschappelijke inbreng vanuit deze verenigingen. 
 
38.2.	Structurele en projectmatige samenwerking tussen etnisch-culturele en lokale verenigingen wordt gestimuleerd. We streven ook naar meer diversiteit en openheid voor andere culturen bij bestaande autochtone verenigingen. We stimuleren ook de uitbouw van structurele contacten tussen de gemeenschappen onderling, bij voorbeeld tussen de Turkse en de Bulgaarse gemeenschap. 
 
38.3.	Middenveldorganisaties die zich inzetten om onmenselijke leef- en woonomstandigheden voor alle mensen tegen te gaan, worden hiervoor ondersteund.  
 
38.4.	Volgmigratie is een van de voornaamste migratiekanalen. We hebben bijzondere aandacht voor de maatschappelijke positie van diegenen die op basis van gezinshereniging migreren. We vinden het belangrijk dat zij zich integreren in het groter geheel van de samenleving. In overleg met etnischculturele verenigingen wordt een onthaalbeleid uitgewerkt op maat van nieuwkomers uit de diverse etnisch-culturele gemeenschappen. 
 
39.	Misbruiken gepaard gaande met nieuwe migratie worden aangepakt. 
 
39.1.	Georganiseerde criminaliteit verbonden met migratie wordt actief bestreden: huisjesmelkerij, mensenhandel, prostitutie, domiciliefraude, arbeidsgerelateerde misbruiken, … worden door politie en parket onderzocht en vervolgd.   
 
39.2.	Werknemers in een precaire situatie worden op hun rechten gewezen. Hiervoor wordt samengewerkt met de vakbonden en intercultureel bemiddelaars. 
 
40.	Wie geen enkel perspectief heeft op een duurzaam verblijf, wordt gewezen op de mogelijkheid tot zelfstandige terugkeer met medewerking van o.a. de Internationale Organisatie voor Migratie (I.O.M.) en met ondersteuning van Vluchtelingenwerk Vlaanderen. 
 
40.1.	We gaan samenwerken met NGO’s en overheden uit de landen van herkomst om de herintegratie van betrokkenen in hun thuisland kans op slagen te geven.  
40.2.	In het kader van de werking van het Vredeshuis zal de bevolking verder worden gesensibiliseerd voor de problematiek van politieke vluchtelingen, oorlogsvluchtelingen en andere ontheemden. 
 
41.	Openbare gebouwen en de publieke ruimte worden - waar mogelijk - toegankelijk gemaakt voor mensen met een handicap. Dit toegankelijksbeleid past in een breder beleid ten aanzien van mensen met een handicap (Agenda 22) . 
 
41.1.	We gebruiken Agenda 22 om tot een toegankelijkheidsbeleidsplan te komen 
 
41.2.	Alle informatie ivm toegankelijkheid van gebouwen, café’s, evenementen wordt gesystematiseerd en voor ieder vlot bereikbaar gesteld 
 
41.3.	Evaluatie van enkele specifieke maatregelen, om te kunnen bijsturen indien nodig: minder mobielen centrale, uitleendienst oprijlatten, ,.. 
 
41.4.	We ondersteunen de werking van de Stedelijke Adviesraad Personen met een 
Handicap en werken samen met belangenorganisaties 
 
42.	Om ten volle te kunnen participeren aan onze samenleving moeten holebi’s en transgenders overal in onze stad aanvaard worden. Waar nodig neemt de stad een actieve rol op om dat te bewerkstelligen en actief te ondersteunen.  
 
42.1.	Het stadsbestuur ziet er op toe dat ze een holebi- en transgendervriendelijk personeelsbeleid voert; 
 
42.2.	Binnen de verschillende maatschappelijke terreinen moet geijverd worden voor een grotere zichtbaarheid en bespreekbaarheid over thema’s sexuele identiteit en genderidentiteit. De Stad ijvert om in het onderwijs op alle onderwijsniveaus (van kleuter- tot hoger onderwijs) zowel in het schoolbeleid als in de lessen positief om te gaan met sexuele diversiteit.  
 
42.3.	Oudere holebi’s en transgenders krijgen een stem in de stad. De stad zorgt ervoor dat voorzieningen voor ouderen expliciet verklaren dat zij open staan voor diverse leefvormen en vrijheid van genderexpressie. Dit dragen ze uit in hun hele ouderenwerking. 
 
42.4.	In samenwerking met de politie, het meldpunt discriminatie en de holebiverenigingen maakt de stad een actieplan op tegen homo- en transfoob geweld; 
 
43.	De stad Gent zet verder in op het effectief realiseren van gelijke kansen voor vrouwen en mannen.   
 
43.1.	We willen zowel mannen als vrouwen de mogelijkheid bieden om werk en gezin makkelijker te combineren, zoals met flexibele uurroosters en mogelijkheden tot loopbaanplanning, kinderopvang dicht bij het werk of bij de woonplaats, flexibele naschoolse opvang.  
 
43.2.	We streven hierbij ook naar een volwaardige positie van beide geslachten in de beleidsorganen van de stad. 
 
43.3.	Vrouwenverenigingen worden als actieve partners betrokken bij het beleid. 
 
43.4.	Intrafamiliaal geweld is een vaak verborgen, maar groot probleem. Binnen de politie blijft er grote aandacht voor deze problematiek en worden vrouwen op een goede manier opgevangen wanneer zij aangifte doen. Ook welzijnswerkers, artsen, wijkagenten,... worden gesensibiliseerd rond deze problematiek en moedigen indien nodig aan om hulp te zoeken of aangifte te doen. 
 
43.5.	Binnen het onderwijs wordt respect en gelijkwaardigheid tussen mannen en vrouwen onderwezen en toegepast . 
 
Thema - Welzijn en OCMW 
 
 
Visie : 
 
In haar emancipatorisch welzijnsbeleid vertrekt Gent van de mogelijkheden van haar inwoners. Via het OCMW en het middenveld maken we mensen in armoede sterker zodat ze mee kunnen in de samenleving in onze stad. We gaan voor een sterk beleid dat de Gentenaars en hun organisaties - het sociaal kapitaal van onze stad -  ondersteunt en stimuleert. Een inclusief beleid valt hierbij te verkiezen maar soms is een categoriale aanpak noodzakelijk om de grondrechten van alle groepen te realiseren. Het bieden van kansen betekent eveneens dat we verwachten dat mensen inspanningen doen om te participeren aan de samenleving. 
 
Een sociaal-ecologisch beleid streeft naar sociale rechtvaardigheid en naar het maximale welzijn van al haar inwoners. Daarom blijven we van de strijd tegen armoede een absolute prioriteit maken. Hierbij houden we rekening met het steeds meer diverse karakter ervan. 
In de armoedebestrijding is het essentieel dat zoveel mogelijk maatschappelijke sectoren hun verantwoordelijkheden opnemen (werkgevers, zorgsectoren, onderwijsinstellingen, cultuur- en sportsector, enz..). De bestrijding van de armoede is een zaak van elke Gentenaar. 
 
Door de bevoegdheid voor het domein Welzijn/Sociale Zaken onder te brengen bij één schepen, die dus ook voorzitter van het OCMW zal zijn, willen we een meer doortastend beleid op poten zetten. 
 
Een emancipatorisch welzijnsbeleid houdt rekening met de perspectieven en ambities van de doelgroepen. We verwachten dat mensen gepaste inspanningen leveren. De aanvullende steun door het OCMW wordt geëvalueerd en bijgestuurd in functie van een meer menswaardig inkomen. 
We willen de voorzieningen in de klassieke aandachtswijken versterken maar ook voldoende coördineren. We erkennen de nood aan laagdrempelige (geestelijke) gezondheidzorg en zetten hier meer op in. Iedere Gentenaar heeft recht op een goede gezondheid. Ook zal er aandacht zijn voor nieuwe werkingsgebieden waar bijvoorbeeld vereenzaming toeneemt. 
 
We ondersteunen de organisaties die mensen in armoede verenigen, evenals het aanwezige ‘sociaal kapitaal’ van de stad. We hebben daarbij ook aandacht voor de gekleurde armoede en de specifiek methodieken die de armoedebestrijding daarbij vergt. We willen een stad die voortrekker is op vlak van sociaal innovatieve projecten, door hiervoor experimenteerruimte te creëren (bvb projecten groepswonen). 
 
Krachtlijnen : 
 
44.	Er komt een stedelijk plan armoedebestrijding met een overtuigend budget én een jaarlijkse rapportage aan de gemeenteraad en aan de OCMW-raad.  
 
44.1.	Er wordt een breed en diepgaand Gents Armoedebeleidsplan gemaakt, waarin zowel de stedelijke departementen, OCMW als middenveldactoren (werkgevers en vakbonden) geactiveerd worden. Er gaat daarbij bijzondere aandacht naar kinderarmoede. Dit armoedeplan omvat een Armoedetoets, waar voor belangrijke beleidsmaatregelen de impact op het terugdringen van de armoede wordt omschreven.  
 
44.2.	De cel armoedebestrijding rapporteert jaarlijks aan de raadsleden.  
 
44.3.	Het huidige Armoedeforum wordt verder uitgebouwd tot een volwaardige advies- en beleidsvoorbereidende groep. Hier beraadslagen beleidsmakers, armenorganisaties, hulpverleners en academici over het lokaal armoedebeleid. 
 
44.4.	De strijd tegen armoede wordt zo vroeg als mogelijk aangepakt. Via het aanmoedigen van kleuterparticipatie (in creches, school en vrijetijd) en opvoedingsondersteuning binden we de strijd aan tegen kinderarmoede  
 
45.	De strijd tegen dak- en thuisloosheid wordt opgevoerd, van preventie tot opvang.  
 
45.1.	Verder onderzoek naar het profiel van de dak-en thuislozen in Gent. 
 
45.2.	Verder ondersteunen en selectieve uitbouw van laagdrempelige plaatsen en organisaties waar mensen overdag en ’s nachts terecht kunnen, in functie van de noodzaak. 
 
45.3.	Blijvend inspanningen leveren om dak- en thuislozen via hulpverlening te bereiken. 
 
45.4.	Er komt meer en intensere woonbegeleiding voor mensen die hun woonst dreigen te verliezen, preventie blijft namelijk de eerste prioriteit. 
 
45.5.	Daklozen krijgen begeleiding en coaching in hun zoektocht naar een huurwoning. Tijdens deze zoektocht worden negatieve effecten waarvan daklozen slachtoffer zijn wanneer ze tijdelijk onderdak vinden bij familie/vrienden zoveel als mogelijk vermeden; 
 
45.6.	Meer begeleide collectieve woonvormen om dakloosheid tegen te gaan. 
 
46.	Er komt een pro-actiever welzijnsbeleid. Naast het effectief kunnen waarmaken van sociale rechten is het overleg tussen alle partners een van de hoofddoelstellingen van het lokaal sociaal beleid. Dit overleg gebeurt dusdanig dat de stem van mensen die in armoede leven voldoende wordt gehoord zonder dat zij zichzelf verliezen in een wirwar van overlegstructuren. 
 
46.1.	Het OCMW levert samen met andere organisaties in het veld inspanningen om gerechtigden toe te leiden naar omnio-statuut; 
 
46.2.	Inzetten van ervaringsdeskundigen in verschillende OCMW- en stedelijke diensten; 
 
46.3.	de juridische dienst van het OCMW heroriënteert zijn werking waarbij aandacht voor de rechtsbijstand van de cliënten een prioriteit is. Ze kunnen er terecht voor juridisch advies, informatie en bemiddeling. Waar nodig verwijst de juridische dienst mensen door voor verdere rechtsbijstand.  
 
46.4.	Het charter klantenparticipatie van het OCMW wordt ten volle uitgevoerd; 
 
46.5.	In de welzijnsbureaus (WZB), waar ook andere eerstelijnsvoorzieningen gehuisvest (zullen) zijn (Welzijnsknoop Ledeberg, WZB Brugse Poort, WZB Nieuw Gent,...), en in de Sociale Infopunten, hanteert het OCMW een laagdrempelige proactieve dienstverlening. Op die manier kunnen de diverse maatschappelijke kwetsbare groepen worden aangesproken en is er ruimte voor die groepen op een informele wijze te kunnen samenkomen in een ondersteunende omgeving. 
 
46.6.	Het OCMW zal meer investeren in schuldbemiddeling en budgetbeheer. Het gebrek aan middelen voor deze problematiek zal worden aangekaart bij hogere overheden. 
 
47.	De middenveldorganisaties worden goed ondersteund in een respectvolle dialoog. Zeker het lokaal sociaal beleid leent zich ertoe met deze organisaties in dialoog te gaan. 
 
47.1.	Hertekening van de structuur van het Lokaal Sociaal Beleidsplan (LSB) zodat meer middenveldorganisaties hun kennis ter zake rechtstreeks kunnen inbrengen; 
 
47.2.	Verdere financiële ondersteuning en meer gerichte sturing in functie van de noden van de KRAS-diensten (Kerk aan de Rand van de Stad); 
 
47.3.	Ruimte voor directe inbreng bij opmaak van beleidsplannen;  
 
47.4.	Er komen Netwerkdagen van Gentse sociale organisaties; 
 
48.	Het lokaal sociaal beleid werkt verder met enkele duidelijke speerpunten die zich richten naar de grootste sociale noden in onze stad. 
 
48.1.	Wonen, scholing en tewerkstelling zijn essentiële elementen om de maatschappelijke positie van mensen te verbeteren; zij zijn mee het vertrekpunt voor de opmaak van het LSB;  
 
48.2.	Er wordt verder werk gemaakt van de uitbouw van de Welzijnsbureau’s.  Er komen meer Sociale Infopunten waar burgers aan één loket de juiste en sluitende informatie krijgen over het aanbod van hulp- en dienstverlening. 
 
48.3.	OCMW Gent zal (nog meer) buurtgericht gaan inzetten en samenwerken. 
 
48.4.	Gebiedsgerichte werking, buurtwerk en lokale dienstencentra van het OCMW werken nauwer samen in nauw overleg met middenveldgroepen. Deze synergie wordt duidelijk voelbaar voor de bewoners in de wijken, voornamelijk door beter basiswerk en dienstverlening in de buurten. 
 
48.5.	Het LSB stimuleert hechtere samenwerking tussen diverse organisaties uit het brede welzijnsveld. Hierbij gaat specifieke aandacht naar problematieken die door de mazen van het net dreigen te glippen (bv. agressie bij adolescenten) of gebaat zijn met een kijk vanuit diverse invalshoeken (bv. partnergeweld in allochtone gezinnen). 
 
48.6.	Per wijk komt er een ‘lijst’ met noden in de wijk. Deze wordt gekoppeld aan het wijkprogramma van de diensten, met vermelding van de betrokken partners.  
 
49.	De Gentse gezondheidsraad wordt de spil van het lokale gezondheidsbeleid. De huisartsenvereniging, ziekenfondsen en andere eerstelijnsdiensten werken nauw samen met als doel aan elke Gentenaar een toegankelijke en betaalbare eerstelijnsgezondheidszorg te garanderen.  
 
49.1.	De samenwerking met de wijkgezondheidscentra wordt verder uitgebouwd 
 
49.2.	Bijzonder aandachtspunt is laagdrempelige psychische en psychiatrische gezondheidszorg, met goede afstemming tussen welzijns- en gezondheidscentra. Op dit vlak moeten taboes doorbroken worden en drempels tot hulpverlening weggewerkt. De stad zal zich in samenwerking met alle actoren in de geestelijke gezondheidszorg inzetten voor de optimale opvang en begeleiding van mensen met psychische problemen buiten instellingsverband.  
 
49.3.	Er komen initiatieven om basisgezondheidszorg te voorzien voor moeilijk bereikbare doelgroepen (daklozen, bepaalde Intra-Europese migranten (IEM), vereenzaamde hoogbejaarden,…). 
 
49.4.	Organisatie van opsporing van tuberculose en andere besmettelijke ziekten, in samenwerking met bedrijven en vakbonden, ziekenfondsen en centra voor leerlingenbegeleiding (kosteloze opsporing van longtuberculose bij personeelsleden), dit ter bescherming van de ganse bevolking. Een correcte behandeling is nodig om de verdere ontwikkeling van resistente kiemen tegen te houden.  
 
49.5.	Preventie van ongewenste zwangerschappen en van SOA (Seksueel Overdraagbare Aandoening) : voorlichting en anonieme beschikbaarheid van condomen wordt gepropageerd overal waar jongeren komen. 
 
50.	Er is nood aan een sterk en geïntegreerd drugbeleid dat gericht is op preventie en ondersteuning van verslaafden, in functie van hun maatschappelijke integratie en van de aanpak van overlast. Net zoals we het hebben over huisjesmelkerij, koppelbazerij, ..., moet ook de druggerelateerde criminaliteit, alsook de drugdealers zelf, worden aangepakt. De druk op bepaalde wijken is momenteel te groot en moet worden aangepakt. 
 
51.	Sociale werkplaatsen bieden de mogelijkheid werkervaring op te doen en vergroten de kansen op de arbeidsmarkt.  
 
51.1.	Het OCMW verhoogt het aantal art. 60 tewerkstellingsplaatsen tot het gemiddelde van de Vlaamse centrumsteden, betrokkenen worden ook opgevolgd en ondersteund na de art. 60 tewerkstellingsperiode; 
 
51.2.	Het Gentse OCMW ontwikkelt samen met bevoegde stedelijke diensten een stedelijk sociaalecologisch project dat een kader biedt voor de bestaande projecten arbeidszorg en de lacunes aangeeft voor nog te creëren projecten. Het laat tevens toe een nieuw elan te geven aan en meer samenhang te geven tussen de verschillende werkplaatsen. Prioritaire domeinen hierbij zij ecologische stadslandbouw en buurt- en nabijheidsdiensten.  
 
52.	Verder blijven aanbieden van een diversiteit aan zinvol en makkelijk toegankelijk vrijwilligerswerk. 
 
53.	De bestrijding van sociale fraude of oneigenlijk gebruik van voorzieningen of sociale bijstand wordt verder gezet. 
 
54.	Bijsturing van de aanvullende financiële steun die het OCMW toekent aan leefloongerechtigden i.k.v. een meer menswaardig inkomen; 
 
54.1.	het huidig leefloon (federaal bepaald) haalt de norm van de budgetstandaard niet en is dus ontoereikend; 
 
54.2.	het huidig aanbod van aanvullende steun door het OCMW van Gent wordt grondig geëvalueerd en zo nodig bijgestuurd; 
 
54.3.	prioritair wordt de aanvullende steun verhoogd voor gezinnen met minderjarige kinderen ifv een meer menswaardig inkomen. De budgetstandaard dient hierbij als referentiekader; 
 
54.4.	De steunverlening gebeurt op een voor de cliënt begrijpbare en doorzichtige wijze. 
 
55.	Vrijetijdsparticipatie wordt verder bevorderd, ook voor mensen met minder financiële mogelijkheden 
 
55.1.	Het netwerk vrijetijdsparticipatie stimuleert de dialoog tussen de armenorganisaties en de cultuurhuizen. 
 
55.2.	Groepswerkingen nemen bij cultuurparticipatie een bijzondere plaats in omdat cultuurbeleving in groep makkelijker allerhande barrières overwint.  
 
55.3.	Het OCMW ondersteunt jaarlijks minstens één sociaal-artistiek project. 
 
55.4.	Ook wordt blijvend werk gemaakt van toeleiding naar cultuur en sport voor mensen die verkiezen dit individueel te doen; 
 
56.	Gent wil zijn unieke positie als centrum van hoogwaardige gezondheidszorg verder bewaren en ook internationaal uitbouwen.  
 
56.1.	De stad stimuleert en begeleidt het overleg tussen de ziekenhuizen zodat door een goede taakverdeling toegankelijke zorg van topniveau kan aangeboden worden.  
 
56.2.	Door overleg tussen alle partners in het gezondheidsveld (zoals o.m. De Alzheimerliga, de Vlaamse Liga tegen Kanker) wordt de samenwerking tussen ziekenhuizen, rusthuizen, eerste lijn en thuiszorg verder verbeterd. Zo helpen we om de gevolgen van de steeds kortere hospitalisatieduur beter op te vangen. 
 
57.	Het Algemeen Ziekenhuis Jan Palfijn, waarin het OCMW de belangrijkste partner is, is en blijft een belangrijke schakel in het gezondheids-en welzijnsbeleid van de stad Gent. Jan Palfijn moet het profiel hebben van een performant algemeen ziekenhuis waarbij elke basispathologie op kwalitatief hoogstaande wijze wordt behandeld en waar de toegang voor elke patiënt laagdrempelig is.  
Als openbaar ziekenhuis profileert Jan Palfijn zich duidelijk op de tweede lijn en worden verder samenwerkingen aangegaan met de omliggende ziekenhuizen (derde lijn).  
57.1.	Het ingezette traject waarbij de volledige infrastructuur van het ziekenhuis aangepast wordt aan de actuele noden en normen, dient onverminderd te worden verder gezet en tot een goed einde gebracht. 
57.2.	Om personeel aan te trekken/te behouden wordt in kinderopvang voorzien door de bouw van een crèche. 
 
58.	Om ervoor te zorgen dat ook mensen met een laag inkomen geen (te) hoge (en stijgende) energiefactuur moeten betalen, intensifieert de stedelijke vzw REGent haar inspanningen die ervoor kunnen zorgen dat de kansarmen energiezuiniger kunnen leven en wonen, zonder de verhuurder/eigenaar onvoorwaardelijk te subsidiëren. 
 
59.	Samenhuizen is een groeiende trend, ook in onze stad, die veel verschillende ladingen dekt. De verschillende ‘doelgroepen’ verdienen verschillend beleid. Samenhuizen is ook een erg complex verhaal, met diverse regelgeving op diverse beleidsniveaus. Samenhuizen is per definitie ook sociale materie.  
 
59.1.	Algemeen beleid ontwikkelen om co-housing mogelijk te maken; 
 
59.2.	In het bijzonder moet kostendelend samenwonen ook voor OCMW-cliënten mogelijk gemaakt worden zonder dat ze daar financieel bij inboeten.   
Thema - Onderwijs en Kinderopvang 
 
Visie 
 
Elk kind heeft recht op onderwijs en op opvang. Het is dan ook vanzelfsprekend dat capaciteitsproblemen prioritair worden aangepakt zodat elk kind een plaats heeft in een opvang/op een school in zijn/haar buurt. Wat het onderwijs betreft, betekent dit op korte termijn: waar nodig scholen uitbreiden of nieuwe oprichten. Op lange termijn: anticiperen op toekomstige noden. Daarnaast blijft de stad investeren in voldoende, kwaliteitsvolle en betaalbare kinderopvanginitiatieven. Scholen zijn bovendien ook plaatsen bij uitstek waar aan integratie, participatie en emancipatie wordt gewerkt, niet alleen voor de kinderen, maar ook voor de ouders.  
 
Gent moet een voortrekkersrol blijven spelen in innoverend onderwijs, en onderwijs moet dé sleutel zijn tot emancipatie, persoonlijke ontplooiing, sociale en economische participatie. Op school en in de onderwijscentra krijgen leerlingen vaardigheden en attitudes aangereikt om zich te kunnen ontplooien tot volwaardige individuen binnen de gemeenschap. Gelijke onderwijskansen moeten ‘maximale’ onderwijskansen worden. Onderwijs moet zeker die jongeren met minder kansen maximaal ondersteunen. Jongeren en volwassenen goed voorbereiden op een job, maakt hier deel van uit.  
In Gent vertalen we dat als talentgericht onderwijs op maat, dat betaalbaar en toegankelijk is voor iedereen, het hele leven lang. We willen dan ook inzetten op goede studieoriëntering; de ontwikkeling en ondersteuning van initiatieven die de studiekeuze uitstellen; functioneel veeltalig leren en de brede school met blijvende inzet van brugfiguren. 
 
Het secundair onderwijs moet meer afgestemd worden op de huidige leefwereld van jongeren. Het is belangrijk dat scholen jongeren aanspreken op hun diverse talenten en competenties. In het technisch en beroepsonderwijs krijgen leerlingen de kans om in het bedrijfsleven en bij middenveldorganisaties ervaring op te doen. Samen met partners moet de spijbelproblematiek doortastend worden aangepakt. 
 
Anderstalige nieuwkomers moeten intensief begeleid worden met het oog op hun snelle integratie, ook op school.  
 
Onderwijspersoneel verdient optimale omkadering, ondersteuning en relevante vorming o.a. met betrekking tot de interculturalisering van het onderwijs. 
 
We blijven inzetten op volwassenenonderwijs, om mensen maximale kansen te bieden op sociale promotie. Geletterdheid blijft een belangrijk aandachtspunt.  
 
Gent is met ongeveer 65.000 studenten in het hoger onderwijs de grootste onderwijsstad van Vlaanderen. De aanwezigheid van deze hogere onderwijsinstellingen draagt bij tot de uitstraling van Gent op verschillende gebieden: internationaal, tewerkstelling, economie, cultuur. Dit willen we zo houden. Dit betekent ook dat er een goed evenwicht bewaard moet worden tussen Gentenaars en studenten, zodat Gent een unieke plek blijft om te wonen, te leven, te werken én ook te studeren en uit te gaan. 
 
De stad spant zich verder in om voldoende, kwaliteitsvolle en betaalbare kinderopvang te voorzien die toegankelijk is voor elk Gents gezin. Op deze wijze wordt wonen in de stad voor iedereen aantrekkelijk, zodat ook meer gezinnen met jonge kinderen in de stad blijven wonen. In de eerste plaats gebeurt dit via meer gesubsidieerde en inkomensgerelateerde plaatsen. Daarnaast moeten nieuwe organisatorische pistes worden gestimuleerd (ondermeer coöperatieven in kinderopvang).  
 
 
Krachtlijnen: 
 
60.	Een kwalitatieve school en kinderopvang voor elk kind in de buurt. 
 
60.1.	Na de grote inspanningen van de voorbije jaren blijven we investeren in voldoende, kwaliteitsvolle en betaalbare kinderopvang. Door de toenemende bevolking en het intensiever gebruik van de voor- en buitenschoolse opvang zullen er nog extra plaatsen moeten bijkomen. Een buurt- en wijkgerichte aanpak is hierbij belangrijk. 
 
60.2.	In de kinderopvang stimuleren we vooral inkomensgerelateerde plaatsen omdat deze betaalbaar zijn voor iedereen.  
 
60.3.	Bij grote nieuwbouwprojecten of uitbreiding van wijken onderzoekt men de nood en de mogelijkheid om een kinderdagverblijf te integreren.  
 
60.4.	In het basisonderwijs verhogen we de capaciteit via uitbreiding van de bestaande scholen en het oprichten van nieuwe. Het gaat hierbij om leefbare gehelen die kwalitatief kleuter- en lager onderwijs garanderen. We doen dit over de verschillende netten heen. In grote stadsvernieuwingsprojecten worden structureel nieuwe scholen ingepland. Buurten waar een tekort is, komen eerst aan de beurt.  
 
60.5.	We willen de doorstroom van kleuters naar een volwaardige basisschool optimaliseren. Bij bestaande kleuterscholen onderzoeken we de mogelijkheid om uit te breiden met een lagere school, in de bestaande klassen of door klassen bij te bouwen; of we garanderen de doorstroming naar een aan de kleuterschool gekoppelde lagere school.  
 
60.6.	Een kwalitatieve school voor elk kind in de buurt houdt in dat klassen voldoende klein blijven. Dit sluit niet uit dat klassen samengenomen kunnen worden. Het is vooral het aantal kinderen per leerkracht dat telt. 
 
60.7.	We willen kinderen en jongeren met een beperking zoveel mogelijk kansen geven om binnen het bestaande “gewone” onderwijsaanbod te leren en hen daarbij de nodige ondersteuning bieden. 
 
60.8.	Daarnaast blijft de stad Gent sterk investeren in het buitengewoon onderwijs en garandeert zo voor elk kind een plaats met de specifieke leerzorg aangepast aan het kind zelf.  
 
60.9.	Bij nieuwbouw en renovatie zetten we ten volle in op duurzaamheid en kwaliteitsvolle architectuur.  
 
60.10.	We willen dat iedereen kans krijgt om de onderwijsrichting die bij hem/haar past in het secundair onderwijs te voltooien. Zeker in het beroepsonderwijs kunnen de kosten wel eens oplopen. We zoeken naar middelen om deze te beheersen waar nodig. 
 
61.	Maximale onderwijskansen via talentgericht onderwijs. 
 
61.1.	In het basisonderwijs zetten we verder in op een divers aanbod aan pedagogische projecten. Elke school moet de mogelijkheid hebben om eigen accenten te leggen. 
 
61.2.	We stimuleren een “rijke” taalomgeving van kleinsaf bij alle kinderen. Taal en meertaligheid bieden een antwoord op de sterk veranderde omgeving van kinderen en jongeren. Een taalbeleid moet integraal zijn en bijgevolg de school met omgeving en thuis verbinden. (zie ook krachtlijn 6) 
 
61.3.	In het onthaalonderwijs aan anderstalige nieuwkomers in het basisonderwijs, stimuleren we zusterscholen van ‘expertisescholen’ om zelf ook actief expertise op te bouwen.  
 
61.4.	Preventieve en verhoogde leerzorg wordt in de eerste plaats gegeven in de heterogene klasgroep zelf.  
 
61.5.	We willen de schotten verminderen tussen de verschillende onderwijsrichtingen door secundaire scholen anders te organiseren. Belangrijk hierbij is dat de keuze voor een bepaalde richting uitgesteld wordt. Samen met een goede begeleiding rond studieoriëntering moet dit betere kansen bieden om de juiste keuze te maken.  
 
61.6.	In het stedelijk onderwijsinitiatief “Leerdorp” worden – in de geest van het uitstellen van de studiekeuze – initiatieven aangemoedigd en ondersteund die leerlingen van ASO, TSO en BSO samenbrengen, ook binnen de lesuren. Dit houdt samenwerking tussen de verschillende schoolteams en differentiatie in curricula, aanpak en evaluatie in. 
 
61.7.	Onderwijsinnovatie en een krachtige leeromgeving staan centraal. De stad voorziet dan ook in haar scholen voldoende ICT-middelen en –ondersteuning en een gevarieerd vormingsaanbod voor het onderwijspersoneel. 
 
61.8.	We zetten maximaal in op het succesvol afsluiten van de secundaire schoolcarrière en het bieden van een duidelijk perspectief op een toegankelijk en aantrekkelijk vervolg- of alternatief traject. 
  
 
62.	Vanuit de onderwijsregie verder investeren in netoverschrijdende samenwerking. 
 
62.1.	We streven ernaar dat het lokale onderwijsbeleid gericht moet zijn op alle kinderen, jongeren en volwassenen in de stad. Daarom willen we het “lokaal flankerend onderwijsbeleid” verder uitbouwen en versterken. Het moet in de omkadering meer armslag krijgen zodat de netoverschrijdende samenwerking, met het oog op de gezamenlijke aanpak van onderwijsproblemen verder gestimuleerd kan worden. Gent werkt als regisseur samen met de inrichtende machten van de andere netten om te kijken wie waar inspanningen kan doen. We richten een netoverschrijdend ‘Onderwijscentrum Gent’ op waar verschillende initiatieven zoals het ‘StudieAdviesPunt’, het ‘Steunpunt leerplicht- en leerrechtbegeleiding’, de ‘Opvoedingswinkel’, en de Bredeschoolcoördinatie, e.a. kunnen samengebracht worden om zo hun krachten te bundelen.  
 
62.2.	Zowel bij het voorkomen als bij de aanpak van spijbelen wordt actief opgetreden, samen met alle betrokken partners (scholen, CLB’s, politie, Comité Bijzondere Jeugdzorg, Justitie, Schoolspotters, enz.). Dit kan (1) door een snelle en efficiënte opvolging van afwezigheden, (2) door het zorgen voor een positief en democratisch schoolklimaat en (3) door het goed op elkaar afstemmen van bestaande diensten en voorzieningen in onderwijs en welzijn. Hierbij is er extra aandacht voor de complexe (thuis)situatie van kinderen en jongeren die in moeilijke omstandigheden leven, en voor jongeren die tijdens hun puberteit immigreren. 
 
62.3.	We investeren in verschillende projecten zoals opvoedingsondersteuning, leerbegeleiding thuis, ouderparticipatie, (school)trajectbegeleiders, enz. Naast de Opvoedingswinkel speelt ook investeren in de mogelijkheid tot informele contacten een belangrijke rol.  
 
62.4.	We investeren in overleg met de hoger onderwijsinstellingen, waarbij een goed evenwicht tussen de Gentenaars en studenten ons uitgangspunt is. We zetten de inspanningen voort om tot goede afspraken te komen met alle betrokkenen. Via een actieplan studentenhuisvesting (zie hoofdstuk wonen) zorgen we voor een spreiding van de studenten over de stad, en beheersen we de problemen die dit in onze samenleving soms veroorzaakt, zodat Gent een unieke plek blijft om te wonen, te leven, te werken, uit te gaan én ook te studeren. 
 
62.5.	In het licht van de uitdagingen van de transitie naar een sociale en duurzame stad van de toekomst bieden hogescholen en de universiteit aan de stad Gent een voedingsbodem voor creativiteit, onderzoek en innovatie. We willen dit de beste toekomstkansen geven door stevige bruggen te slaan tussen deze instellingen en de stad, de bedrijfswereld en maatschappelijke actoren.  
 
62.6.	We willen studenten stimuleren om maatschappelijk engagement op te nemen in de stad: leerbegeleiding thuis, seniorenhulp, … We ondersteunen dit door hen te helpen dat engagement te verwezenlijken binnen een domein dat aansluit bij hun opleiding of interesse.  
 
62.7.	We blijven verder investeren in alternerend leren, waarbij jongeren een deel van hun leerplicht op school vervullen en een ander deel op de werkvloer, en zetten in op de ondersteuning van kwalitatieve deeltijdse leersystemen. Ook de methodieken, die de competenties en attitudes van kwetsbare jongeren naast de schoolbanken versterken (persoonlijk ontwikkelingstraject, time-out, enz.), stimuleren we verder. 
 
63.	Een onderwijstraject op maat, een heel leven lang. 
 
63.1.	In samenwerking met o.a. Basiseducatie wordt er laagdrempelig geïnvesteerd in (taal)lessen in de wijken. Hierbij is er in de eerste plaats aandacht voor functioneel taalgebruik en wegwijs maken in school en maatschappij.  
 
63.2.	In Gent gaan we resoluut voor een sterk volwassenenonderwijs. Naast beroepsgericht onderwijs zet volwassenenonderwijs in op basiseducatie en zelfontplooiende vorming. Deze dubbelrol willen we versterken door bestaande samenwerkingsverbanden met VDAB, SYNTRA en Centra voor Volwassenonderwijs te versterken en te optimaliseren in functie van tewerkstelling. We ondersteunen initiatieven die een actieve rol opnemen om volwassenen met opleidingsvragen te begeleiden. 
 
63.3.	Het tweedekansonderwijs, waar steeds meer jonge schoolverlaters dank zij het minder schoolse karakter hun weg naar vinden, wordt verder uitgebouwd. 
 
63.4.	We investeren in Gent in het verhogen van “geletterdheid” (d.i. het verwerven van de nodige basisvaardigheden om in het maatschappelijke leven te participeren), en het verder optimaliseren van de taalverwerving door anderstalige nieuwkomers. 
 
63.5.	We organiseren een aangepast deeltijds kunstonderwijs, waarbij verder in de wijken projecten opgezet worden rond beeldende kunst, theater, dans en muziek.  
 
63.6.	In samenwerking met de Gentse universiteit en hogescholen onderzoekt de stad initiatieven die het doorstromen van nieuwkomers naar het hoger onderwijs faciliteren en stimuleren. Meer algemeen zetten we in op een betere doorstroming naar het hoger onderwijs voor kwetsbare maatschappelijke groepen.  
 
64.	Een diversiteitbeleid in elke school op vlak van onderwijs én personeel. 
64.1.	Basisscholen zijn de spiegel van de buurt of wijk. We blijven initiatieven zoals “School in zicht” verder ondersteunen, zodat we een betere sociale mix realiseren in de verschillende buurtscholen. Daarnaast moet bijzondere aandacht blijven gaan naar het op school krijgen en houden van kansarme kinderen en jongeren. 
 
64.2.	Er is grote aandacht voor meer diversiteit in de schoolteams. Naast meer mannen, houdt dit ook meer allochtone leerkrachten in. De stad werkt hiervoor samen met de lerarenopleidingen in Gent en sensibiliseert scholen en studenten.  
 
64.3.	We bieden in stadsscholen verder eigen pedagogische begeleiding, en waar nodig extra omkadering en ondersteuning aan leerkrachten.  
 
64.4.	We zetten maximaal in op een krachtige leeromgeving die de afstand tussen thuis en school overbrugt, op functioneel veeltalig leren, de brede school en brugfiguren.  
 
64.5.	We voorzien extra mentoren voor beginnende leerkrachten. 
 
64.6.	De stad ijvert om in het onderwijs (zowel in het schoolbeleid als in de lessen) positief om te gaan met seksuele diversiteit..  
 
64.7.	Kinderen en jongeren worden gestimuleerd om hun talenten en mogelijkheden te ontwikkelen en worden hierbij ook aangemoedigd buiten de klassieke rolmodellen te denken (vb. man-vrouw).  
 
65.	Pesten is en blijft een actueel probleem op school. Studies tonen aan dat 1 op 4 kinderen wel eens gepest wordt .  
65.1.	Aangezien een degelijke consequente aanpak vereist is bij het bestrijden van pesterijen, sporen we de schoolleiding  aan een pestactieplan voor hun school uit te schrijven en voorzien we in de nodige begeleiding van de leerkrachten. Echt teamwork is nodig om aan pesten op school een halt toe te roepen. De focus ligt op een schooleigen preventieve en remediërende aanpak.  
 
66.	Meertaligheid wordt als realiteit en opportuniteit erkend in onderwijs en kinderopvang. Voor kinderen en jongeren die thuis Nederlands spreken is meertaligheid een grote troef in de Belgische en Europese context. Aan kinderen en jongeren met een andere thuistaal dan het Nederlands willen we de kans geven om hun eerste taal als opstap te gebruiken om de Nederlandse schooltaal met meer succes te verwerven, m.a.w. we willen hun meertaligheid ook als troef gebruiken in onderwijs. 
  
66.1.	De stad stimuleert een positieve houding ten opzichte van meertaligheid in alle stedelijke instellingen van kinderopvang tot volwassenenonderwijs (bv. door meertalige voorleesprojecten). 
 
66.2.	In Vlaanderen zien we jaar na jaar de talenkennis van kinderen achteruitgaan. Paradoxaal genoeg echter pikken kinderen en jongeren van jongsaf aan heel wat vreemde talen (vnl. Engels, maar dat kan ook bijv. Spaans of Frans zijn) op uit allerhande media en via vriendjes op school. Ook dit willen we als troef gebruiken in het onderwijs, door het te ondersteunen en verder uit te bouwen via o.a. taalinitiatie en talensensibilisering.  
 
66.3.	Bovendien investeert Gent in de rijkdom van de thuistaal als hefboom voor leren, in het bijzonder in het basisonderwijs, maar ook in het secundair en volwassenenonderwijs.  
 
66.4.	In elke stedelijke basisschool zet men in op functioneel veeltalig leren in een krachtige leeromgeving, gekoppeld aan verdere samenwerking met de andere netten. De Pedagogische Begeleidingsdienst van de stad Gent, die rond dit thema met tal van partners samenwerkt en al een prominente rol speelt in Vlaanderen, moet hierin verder een voortrekkersrol spelen. 
 
67.	We blijven verder inzetten op de brede school en brugfiguren. De brede school zorgt immers voor pedagogische winst, een meerwaarde in het vrijetijdsbeleid en is een motor tot wijkverbetering. 
67.1.	De stad onderzoekt de mogelijkheden om de brede school uit te breiden naar andere wijken (Rabot, Muide, Gentbrugge en Gent Binnenstad).  
 
67.2.	Het brugfigurenproject wordt behouden in het basisonderwijs. Brugfiguren worden ook deels ingezet als consultants/experts naar andere scholen toe rond ouderparticipatie.  
 
67.3.	In het secundair onderwijs wordt breed leren concreet geïmplementeerd. Hierbij wordt er een actieve verbinding gemaakt tussen school en buurt (bijv. 
uren sociale stage in de buurt).  
 
67.4.	Ook in het secundair onderwijs worden er brugfigurentaken opgenomen: opzet is dat vooral ook daar voldoende aandacht is voor kansarmoede, diversiteit, ouder- en leerlingenparticipatie.  
 
67.5.	We investeren in initiatieven met secundaire scholen waarbij wijkverenigingen en andere organisaties ook meer gebruik maken van deze schoolgebouwen. 
 
67.6.	Bij een positieve evaluatie onderzoekt de stad pistes om het project met brugfiguren in het kader van de nieuwe intra-Europese migratie verder te zetten. 
 
67.7.	Bij nieuwbouw en renovatie van schoolinfrastructuur komt er een “brede schooltoets”. Het brede schoolteam wordt al van bij de planningsfase betrokken.  
 
68.	We zetten scholen aan tot het inrichten van GRAS, “Groen en Avontuurlijke Speelplaatsen”.  
 
68.1.	De stad, die hierin het voortouw neemt, voert een stimuleringsbeleid en vraagt voor haar investeringen in GRAS een return door openstelling van de speelplaats en/of de schoolinfrastructuur buiten de schooluren. 
68.2.	Er gaat extra aandacht naar die scholen in wijken waar weinig groen en speelruimte is; 
Thema - Seniorenbeleid 
 
Visie 
 
Gent blijft een leeftijdsvriendelijke stad, waarin ouderen nog veel meer een actieve en participatieve rol kunnen opnemen, met de nodige zorg in een nabije en vertrouwde omgeving.  
  
Vandaag is bijna een op vijf van de Gentenaars 65-plusser. En in de nabije toekomst zal deze vergrijzing toenemen en ook meer uitdijen naar de deelgemeenten, met ook een steeds groter wordende groep 80-plussers.  
Hun ervaringen en levensinzichten maken deel uit van de rijkdom van deze stad. Tegelijk stijgt het aantal allochtone ouderen waarvan we de specifieke noden onvoldoende kennen.  
 
Het toekomstige ouderenbeleid biedt een antwoord op deze grote uitdagingen.  
In dit beleid streven we een evenwicht na tussen behoud en versterking van de aanwezige persoonlijke autonomie waar mogelijk, en waar nodig, het bieden van de noodzakelijke zorg.  
 
Senioren zijn mondig en geëmancipeerd. Net als andere bevolkingsgroepen moeten we hen voluit kansen aanbieden tot participatie, onder meer via de seniorenraad, en hun verdere ontplooiing garanderen.  
Een slimme stad neemt tal van initiatieven om de wijsheid van haar vergrijzende burgers maximaal bruikbaar te maken, onder meer via intergenerationele projecten.  
Een wijkgerichte aanpak is de juiste strategie om de mensen te bereiken en ze te betrekken bij activiteiten.  
We mikken ook op meer samenwerking tussen Clubhuizen en Dienstencentra.  
  
Het aantal voor senioren onaangepaste woningen is problematisch. We willen senioren meer bewust maken van hun keuzes om langer zelfstandig en veilig thuis te kunnen blijven wonen. En we stimuleren nieuwe woonvormen die dit mogelijk maken, indien nodig met een aangepast aanbod aan betaalbare zorg, deskundige hulpverlening en ondersteuning van mantelzorgers.  
We blijven aandacht besteden aan het risico op vereenzaming en aan de gezondheid van onze senioren. Dit wordt meegenomen met het versterken van een zorgzame buurtwerking. Belangrijk hierbij is ook om verder in te zetten op een sterke daling van het onveiligheidgevoel.  
  
Opname in een Woon- en zorgcentrum kan een oplossing bieden voor die ouderen die om lichamelijke redenen niet meer voor zichzelf kunnen zorgen. Maar ook bejaarden die psychisch lijden hebben hier nood aan, terwijl dit nu vaak onmogelijk is.  
  
Krachtlijnen 
 
69.	We streven naar een goede mix van leeftijden in de verschillende stadswijken. Belangrijk hierbij is de solidariteit tussen generaties te versterken.  
 
69.1.	Er komt meer samenwerking tussen OCMW en stedelijke diensten en ondersteuning van wat er leeft in de buurt. Dit zorgt voor de opbouw van nieuwe sociale netwerken.  
 
69.2.	Er komen solidariteitscampagnes op wijkniveau om senioren actief te betrekken bij het buurtleven. Hier worden ook andere doelgroepen dan senioren actief in aangesproken. 
 
69.3.	Er komt meer aandacht voor ouderen en geriatrie in het (zorg)onderwijs 
 
70.	Ondersteuning van verschillende mogelijkheden van wonen-op-maat voor de senioren, die ook voor minder vermogende senioren toegankelijk moeten zijn (aanpasbaar wonen, kangoeroewonen, woonzorgnetwerken, flexibele opvangregelingen in woonzorgcentra,…)  
 
70.1.	Het OCMW brengt de actoren op het veld samen en gaat na hoe de initiatieven zich verhouden tot de capaciteitsbehoeften. 
 
70.2.	Er wordt samen met de private Thuiszorgorganisaties bekeken hoe de thuiszorg de vergrijzing (en de zogeheten verwitting) kan bijbenen. 
 
70.3.	De Woonzorgzones worden verder uitgebouwd . Dit zijn zones met een verhoogde geschiktheid voor zelfstandig wonen voor mensen die zorg behoeven. 
 
70.4.	Er worden nieuwe concepten van (minder grootschalige) Woonzorgcentra ontwikkeld. Deze vertrekken vanuit de diversiteit en noden van de bevolking in de wijken van de 19e eeuwse gordel. Hierbij ontwikkelen we innovatieve methodes om met de eerstelijnsactoren én met de buren/bewoners de zorg voor de buurt mee op te nemen. 
 
70.5.	Er komt een Gents Programma voor Levenslang Wonen, waarbij senioren zo lang als mogelijk in de eigen buurt blijven wonen, als remedie tegen sociaal isolement. 
 
70.6.	Medioren worden meer bewust gemaakt van hun wooncarrières en van de mogelijkheden van aanpasbaar (ver-)bouwen.  
 
70.7.	Senioren met een zogeheten ‘laag zorgprofiel’ krijgen meer aanbod van aangepaste woonvormen en woonbegeleiding op maat. 
 
71.	Met creatieve en buurtgerichte acties vereenzaming bestrijden en verder in te zetten op een daling van de onveiligheidsgevoelens;  
 
71.1.	Gent kent een rijke traditie van sociaalartistieke projecten in zowel tal van buurten die zorgen voor nieuwe vormen van verbondenheid als in woonzorgcentra waar artistieke en intergenerationele projecten het verschil maken. In woonzorgcentra kunnen nieuwe projecten aansluiting vinden bij het overkoepelend sociaalecologisch stadsproject (bv. scholen die collectieve moestuinen opstarten in de tuinen van de woonzorgcentra in samenwerking met de buurtbewoners). 
 
71.2.	Er komen meer acties om risicogroepen onder de senioren op wijkniveau te lokaliseren en te contacteren. Ook met als doel de vereenzaming en/of het armoederisico te voorkomen. 
 
72.	Ouderen inschakelen in de vormgeving van onze stad: maximaal kansen geven tot participatie van senioren op meerdere vlakken. 
 
73.	De seniorenvoorzieningen, en in het bijzonder de Dienstencentra als eerste opstap, passen zich aan de gewijzigde demografische evoluties. Ze moeten zich ook in de deelgemeenten sterker enten en moeten openstaan voor alle Gentse senioren, en dus rekening houden met hun erg divers karakter.  
 
73.1.	Er komt een visienota die de eigentijdse opdracht van dienstencentra in het stedelijke weefsel helder formuleert en duidelijk maakt hoe er zal worden ingespeeld op het verschil in leeftijdsgroepen en activiteitengamma van nieuwe senioren. 
 
74.	We maken werk van een vergrijzingsnota, die het ouderenbeleid op langere termijn uittekent en in kaart brengt. 
 
74.1.	Gentse senioren worden actief betrokken bij de opmaak van deze nota,  
 
74.2.	Deze nota omvat een beleid op lange termijn en voorziet in de ontwikkeling van voldoende en aangepaste opvang, voorzieningen en infrastructuur op maat van de verschillende leefstijlen.  
 
74.3.	Het zorgstrategische plan van het OCMW wordt aangepast op basis van de bevindingen van de nota en de planning. 
 
75.	Het ouderenbeleid houdt rekening met de groeiende diversiteit binnen de groep ouderen in onze samenleving. Er zijn enerzijds verschillen tussen jongere en oudere senioren (in feite verschillende generaties) en daarnaast is er de vergrijzing van de allochtone bevolking. 
 
75.1.	De kennis van de bejaardensector is bij de allochtone bevolking beperkt terwijl de sector zelf geen expertise heeft inzake een etnisch divers samengestelde ouderengroep. Er komt meer dialoog om dit knelpunt op te vangen. Een belangrijke prioriteit vormt het adequaat leren omgaan met mensen van andere culturen in woonzorgcentra, alsook het inzicht verwerven in de informele zorgcircuits bij allochtone groepen door zorgverstrekkers. 
. 
76.	De samenstelling en werking van de Stedelijke Seniorenraad als Adviesraad moet in de toekomst nog meer beantwoorden aan de gediversifieerde Gentse samenleving . In dialoog met de senioren moet de structuur en werking van zo een geactualiseerde Seniorenraad garanderen dat deze een weerspiegeling is van de Gentse bevolking. 
Thema - Internationale solidariteit 
 
 
 
Visie 
 
Gent is een open en solidaire stad, met een blik op de wereld. We willen dat zo houden. 
 
Het stedelijke beleid staat dicht bij de bevolking en moet zijn voorbeeldfunctie ten volle uitspelen: de stad geeft waar mogelijk zelf het goede voorbeeld door producten van eerlijke handel te kopen. Het aankoopbeleid van de stad weert producten die het zuiden schaden. We willen dit ook heel duidelijk  communiceren naar de bevolking  (fair-trade gemeente). Het Vredeshuis zal als locatie ook in de toekomst het “ankerpunt” blijven van de Gentse noord-zuidsamenwerking.  
 
Het noord-zuidbeleid van de stad moet zich in de eerste plaats blijven richten op het versterken van het maatschappelijke draagvlak voor internationale solidariteit. Ondersteuning van noord-zuidverenigingen die de bevolking hiertoe sensibiliseren, blijft daarom ook in de toekomst heel belangrijk. Het budget voor directe hulp aan het zuiden blijft de komende jaren stijgen. Het merendeel van de middelen blijft gaan naar noordzuidverenigingen die problemen in het zuiden zoveel mogelijk structureel aanpakken. Een duidelijke verband met Gent en aandacht voor terugkoppeling naar de Gentenaars is hierbij essentieel. Daarnaast worden drempels verlaagd voor Gentenaars, die buiten de klassieke noord-zuidspelers, initiatieven willen nemen.  
 
Een structureel overleg tussen het middenveld en het stadsbestuur is noodzakelijk. Hierin speelt de stedelijke adviesraad, het Gents overleg noord-zuid (Stedelijke Adviesraad/Gents Overleg noord-zuid) verder een belangrijke rol. Er moet onderzocht worden om ook samen te werken met andere adviesraden (milieuraad, jeugdraad, …) om te streven naar een stadsbreed geïntegreerd noord-zuidbeleid.  
Het personeel van de dienst noord-zuid wordt versterkt om dit beleid te realiseren.  
 
Krachtlijnen 
 
77.	Het belang dat de stad aan noord-zuid hecht wordt onder andere uitgedrukt door de financiële steun aan projecten in het zuiden. Dit bedrag willen we verder systematisch optrekken. 
 
77.1.	We engageren ons om een kwantitatief groeipad te voorzien. 
 
77.2.	We voorzien in een evenredige uitbreiding van het personeelsbestand om een goede besteding van de werkingsmiddelen te garanderen.  
 
77.3.	We engageren ons om te blijven investeren in rechtstreekse samenwerking met lokale besturen in het zuiden. 
 
 
78.	Informeren en sensibiliseren zijn en blijven kerntaken van het lokale beleid. We blijven hierbij verbanden leggen tussen een te grote ecologische voetafdruk hier in het noorden en de klimaatgevolgen ervan in het zuiden  
 
78.1.	Ism noord-zuidverenigingen en diverse onderwijsactoren worden in het lager- en het secundair onderwijs vormingen gegeven over ecologie en noordzuidverhoudingen op vlak van o.a. onze voedselproductieketen, de rol van landbouweconomie, ontwikkelingssamenwerking, migratie, diversiteit, … Mondiale vorming wordt sterk gepromoot op scholen. 
 
78.2.	De stad sensibiliseert verder over noord-zuidverhoudingen, ecologische voedselpatronen en het belang van lokale productie. We streven hierbij naar een zo kort mogelijke keten (lokale productie). In geval van producten met een exotische oorsprong (koffie, thee,…) kiezen we voor een product uit eerlijke handel. 
 
78.3.	De stad betrekt etnisch-culturele groeperingen van andere origine of andere migrantengroepen uit het Zuiden meer bij het lokale noord-zuidbeleid. 
 
79.	De stad gaat na of zij een deel van haar beleggingen op transparante en duurzame wijze kan investeren in microkredieten in het zuiden.  
Thema – Veiligheid 
 
Visie 
 
Veiligheid is een basisrecht voor alle Gentenaars en moet dus in alle wijken worden gegarandeerd. Alle criminaliteit – zowel de zware als de straatcriminaliteit – wordt telkens met eigen, aangepaste en adequate middelen bestreden. Preventie en de sensibilisatie van de burger zijn daarvoor belangrijke aandachtspunten. We zetten verder extra in op buurten die onder druk staan. Wie de wet overtreedt en/of het samenlevingsklimaat verzuurt, moet weten dat er sancties volgen. Het handhaven van verkeersveiligheid is essentieel in het leefbaar houden van onze wijken en onze stad. We helpen ook actief mee aan het bestrijden van economische misdrijven. 
 
Onveiligheid is een complex fenomeen dat de kwaliteit van het samenleven aantast. Een aangename en rechtvaardige samenleving kan maar blijven bestaan mits een evenwichtige veiligheidszorg wordt gerealiseerd. Om te komen tot een integraal en sociaal rechtvaardig veiligheidsbeleid moet een drie sporenbeleid worden gevolgd. 
 
Dit betekent dat er  
1)	de nodige aandacht moet zijn voor preventie en sensibilisering, zowel bij mogelijke daders als slachtoffers, vanuit de eenvoudige vaststelling dat voorkomen steeds beter is dan genezen.  
2)	Daarnaast moet er oog zijn voor herstel en zorg, wat inhoudt dat er gestreefd wordt naar een snel herstel van schade en slachtoffers de nodige zorg moeten krijgen.  
3)	Tot slot zal een zinvol sanctioneringsbeleid er moeten voor zorgen dat misdrijven een gepast gevolg krijgen en herhaling wordt vermeden. De gemeentelijke administratieve sancties zijn hierbij een zinvol instrument waarbij het recht op verdediging niet uit het oog wordt verloren. 
 
Voor al deze aspecten is de inzet en samenwerking van politie, vanuit de visie van een gemeenschapsgerichte politiezorg, diverse stadsdiensten en externe partners een noodzakelijke voorwaarde om problemen zoals verkeersveiligheid, overlast (bvb zwerfvuil en nachtlawaai) en alle vormen van criminaliteit (zowel delicten gericht personen als eigendomsdelicten) aan te pakken. 
 
We willen de civiele veiligheid voor elke Gentenaar zo maximaal mogelijk garanderen.  
 
Krachtlijnen: 
 
80.	Blauw meer op straat: politie streeft naar maximale aanwezigheid met een zo groot mogelijke aanspreekbaarheid. We doen dit in de geest van de gemeenschapsgerichte politiezorg, en bestendigen de wijkwerking als hoeksteen van de politiewerking. 
 
80.1.	Een grote herkenbaarheid en aanspreekbaarheid is belangrijk, vanuit een gedecentraliseerd bevolkingsgericht model met een preventieve en buurtgerichte werking. 
 
80.2.	We zetten in op een wijkgerichte aanpak met de wijkpolitie, met voldoende buurtinspecteurs in de Gentse wijken in de geest van de Community Oriented Police (COP), en waarbij we met een versterkt overlastteam extra aandacht besteden aan zaken zoals nachtlawaai, sluikstorten, zwerfvuil, en andere overlastfenomenen die het samenlevingsklimaat verzuren.  
 
80.3.	Er wordt door de politie overlegd en samengewerkt met het middenveld dat aanwezig is in de buurt. We willen immers niet enkel werken aan het indijken 
van overlast. We streven naar ene structurele oplossing van de problemen, maar we willen ook werken aan de sociale cohesie in de wijken.  
 
80.4.	Burgers hebben een plaats in het veiligheidsbeleid. Samen met de politie bepalen wijken en deelgemeenten mee een deel van de handhavingsprioriteiten, waar een beperkt percentage van de uren die voorzien zijn voor politioneel toezicht door de wijkpolitie op gericht zal worden. De handhavingsprioriteiten worden bepaald in een brede consultatieronde bij burgers en buurtorganisaties. De politie zal tijdens die consultatieronde grondig informeren over mogelijkheden en beperkingen van hun aanpak. Er wordt in een aantal wijken een pilootfase georganiseerd. Een grondige evaluatie zal dan bepalen hoe we hier verder mee werken.  
80.5.	Vandaag is er reeds een wijkgerichte aanpak in de Brugse Poort, Rabot, 
Sluizeken-Tolhuis-Ham, Dampoort, Nieuw Gent, Ledeberg en MuideMeulestede. Indien noodzakelijk zullen we deze aanpak ook uitbreiden naar alle andere buurten. 
 
81.	Dankzij een doorgedreven samenwerking tussen politie, parket en alle inspectiediensten, wordt elke vorm van criminaliteit bestreden, en wordt de doeltreffendheid van de bestraffing verhoogd. 
 
81.1.	We zetten in op meer coördinerend overleg met inspectiediensten en parket. Mensenhandel, koppelbazerij en huisjesmelkers zorgen immers voor mensonwaardige situaties en bemoeilijken het samenleven in diverse wijken. Met alle mogelijke middelen en zeker met de inzet van de politie willen we deze fenomenen aanpakken. 
 
81.2.	Bestendigen en verfijnen van de afspraken met het parket teneinde te streven naar een realiteit waarbij elke mogelijke inbreuk gevolgd wordt door een daadwerkelijke bestuurlijke of gerechtelijke reactie/bestraffing. 
 
81.3.	Bepleiten van een strengere aanpak van veelplegers waarbij 
 
81.3.1.	jonge veelplegers een heel strikt supervisie krijgen opgelegd om op verschillende domeinen (school, werk, thuis…) orde op zaken te stellen 
81.3.2.	veel aandacht voor drugsgerelateerde veelplegers 
81.3.3.	de hogere overheid zich richt op de aanpak van illegalen die in de (semi-) georganiseerde misdaad terechtgekomen zijn in plaats van op de uitwijzing van in de maatschappij geïntegreerde gezinnen. 
 
81.4.	In samenwerking met de arbeidsauditeur willen we ook het oneigenlijk gebruik van vzw’s, allerlei vennootschapsvormen, tewerkstelling als schijnzelfstandigen, en fiscale fraude aanpakken. 
 
81.5.	Mits goede afspraken met het parket pakken we de straffeloosheid aan door de administratieve sancties die de stad zelf kan opleggen, voor weloverwogen overtredingen uit te breiden binnen het kader van de federale wetgeving.  
 
81.6.	We willen onderzoeken hoe we de sociale misbruiken in o.a. nachtwinkels kunnen indijken. 
 
81.7.	We maken het gratis advies inzake inbraakpreventie van de politie nog beter bekend. 
 
82.	Voor de lokale politie zijn de prioriteiten vooral gefocust op het streven naar een nieuwe financieringsregelgeving, het invullen van de tekorten op het personeelskader en het efficiënt blijven vervullen van de lokale politiezorg. De capaciteit van de lokale politie is immers onvoldoende. In realiteit is er een permanent tekort aan operationele politiemensen.  
82.1.	Door de huidige aanwervingsprocedure op federaal niveau slaagt de lokale politie er niet in om de vacante plaatsen in te vullen. De federale overheid dient maatregelen te nemen op het vlak van de aanwerving van politieinspecteurs. Hiertoe is het van belang de lokale zones meer inspraak te geven in de aanwervingsprocedure van het politiepersoneel.  
82.2.	In afwachting van maatregelen op het vlak van aanwerving, selectie en het bepalen van de quota van aspirant-politie-inspecteurs, is het noodzakelijk dat de lokale politie versterkt wordt door de federale politie.  
82.3.	Losstaand van dit lokaal gegeven dient de federale overheid er tevens voor te zorgen dat de federale politie investeert in de eigen operationele diensten teneinde rondtrekkende dadergroepen daadwerkelijk aan te pakken, uitgebreide sporenonderzoeken te doen, de parkings langs de autosnelwegen veilig te houden…  
82.4.	De ondersteuning van de lokale politiezones in de strijd tegen de georganiseerde criminaliteit  door de federale politie is immers één van de peilers van de geïntegreerde politiewerking.  
82.5.	De uiteindelijke betrachting is ervoor te zorgen dat de lokale politie doelgericht en slagkrachtig het eigen deel van de politiezorg kan verzekeren en samen met de burger een gedegen veiligheid kan bieden.  
83.	De Gentse politie wordt verder uitgebouwd tot een efficiënte en slagkrachtige organisatie. 
 
83.1.	We streven naar bijkomende aanwervingen om het korps te versterken. Daarbij is er oog voor diversiteit. In de eerste instantie wordt er gemikt op het progressief opvullen van het voorziene operationeel kader (budgettaire planning van 20 extra inspecteurs per jaar). 
 
83.2.	In het personeelsbeleid wordt verder gewerkt aan meer transparantie en aan duidelijke regels en afspraken. Dat betekent dat er een integretiteitsbeleid wordt uitgewerkt. 
 
83.3.	De politie heeft oog voor een goed onthaal van al wie aangifte komt doen.  
83.4.	De kwaliteit van de basispolitiezorg en algemeen de integrale kwaliteitszorg worden versterkt.  
 
83.5.	De politie werkt voortdurend aan administratieve en organisatorische vereenvoudiging. We investeren in moderne technologie voor de politie. Dit schept mogelijkheden om het politiepersoneel meer te richten op het echte politiewerk.  
 
83.6.	De politie heeft nood aan een nieuw hoofdkwartier, een nieuw modern centraal politiehuis voor de burger en voor de politiemensen. 
 
84.	Veiligheid vergt een integrale aanpak. We zetten in op sensibilisering. We zijn er ons van bewust dat criminaliteit in vele gevallen voortkomt uit een gebrek aan kansen. 
We vinden preventie erg belangrijk maar een gepast sanctionerend beleid is eveneens nodig. 
 
84.1.	Als progressief kartel zetten wij uiteraard in op een sterk sociaal beleid dat de kloof tussen arm en rijk dicht. 
 
84.2.	We zetten verder in op burenbemiddeling. 
 
84.3.	De gemeenschapswachten ondersteunen mee de wijkgerichte aanpak. We versterken de preventief-sensibiliserende werking van de gemeenschapswachten zodat in elke wijk een kwaliteitsvolle pro-actieve dienstverlening gegarandeerd kan worden 
 
84.4.	Naast deze preventief-sensibiliserende werking hebben we nood aan meer gemeenschapswachten die effectief overtredingen mogen vaststellen.  
 
84.5.	We helpen als stad mee met de uitvoering van sancties, onder andere door, in overleg met de gerechtelijke autoriteiten, het aanbieden van werkstraffen. We kiezen steevast voor een sanctie die de dader confronteert met de gevolgen van zijn gedrag en waarbij we inzetten op een secundaire vorm van slachtofferhulp. 
 
85.	Verkeersveiligheid is ook een vorm van veiligheid. Inzake mobiliteit kiezen we resoluut voor openbaar vervoer en de fiets. 
 
85.1.	Verkeersveiligheid handhaven, betekent doorgedreven snelheidscontroles, onder meer in de zones 30.  
 
85.2.	We zetten nummerplaatherkenning in om het centrum écht autovrij te houden. 
 
85.3.	We maken werk van sensibilisering en coaching van taxichauffeurs die vandaag al te vaak cowboygedrag vertonen. 
 
85.4.	We sensibiliseren omtrent asociaal rijgedrag en doen gerichte acties. 
 
86.	We werken consequent mee aan de hervorming van de brandweerzones, zoals die door de Federale overheid wordt beslist. 
 
86.1.	We willen de Gentenaar bewust maken van mogelijke veiligheidsrisico’s in eigen huis. We zullen daarom de het brandweerpreventieadvies beter bekend maken. 
 
87.	We willen een bruisende stad maar ook een stad waar het aangenaam wonen en werken is. We blijven daarom streven naar een constructieve dialoog tussen stad, horeca en buurtbewoners. 
 
87.1.	We besteden extra aandacht aan overlastfenomenen zoals nachtlawaai die zijn versterkt sinds het rookverbod.  
 
87.2.	We brengen de overlastfenomenen in de prostitutiebuurt aan het Zuid nog beter in kaart en werken een integraal actieplan uit om de overlast te bestrijden. We onderzoeken eveneens een mogelijke herlokalisatie.  
 
87.3.	Bij evenementen en grote manifestaties worden organisatoren maximaal geresponsabiliseerd inzake veiligheid maar de regie en de eindverantwoordelijkheid blijft duidelijk in handen van de politie en brandweer. Indien nodig zetten we bij evenementen camera’s in. 
 
88.	Uitwerken van een globale visie met betrekking tot het cameragebruik in de stad om veiligheid en leefbaarheid te versterken, rekening houdend met de privacy. Dat betekent dat we duidelijk omschrijven bij welke concrete en belangrijke overlastfenomenen camera’s kunnen ingezet worden en onder welke voorwaarden en gedurende welke periode dit kan. 
  
HOOFDSTUK – Economie – Werk - Klimaat en Duurzaamheid 
 
Gent , een ondernemende stad…met een ecolabel ! 
 
De Gentse economie is divers en boeiend. Van een koffiebar tot een groot staalbedrijf, van hoogtechnologische onderzoeksafdelingen tot projecten in de sociale economie, van een gezellig restaurant tot een klassiek bouwbedrijf. Samen zorgen ze voor tienduizenden jobs voor de Gentenaars. Wij willen er voor zorgen dat die Gentse ondernemingen zich kunnen voorbereiden op de toekomst. Want de economische crisis en de globalisering laten zich ook hier voelen.  
 
De Gentse ondernemingen hebben vele troeven. We zullen die blijven uitspelen. We nemen alle nodige maatregelen om het ondernemen en de industriële ontwikkeling te bevorderen. We doen dit op een duurzame wijze want dit biedt nieuwe kansen. Door minder grondstoffen en energie te gebruiken bijvoorbeeld. En dat is interessant, zowel op ecologisch vlak als voor de bedrijfsportemonnee.  
Nieuwe, aansprekende projecten zorgen voor bijkomende dynamiek en jobs. Denk maar aan een groot productiecentrum voor hernieuwbare energie in de Gentse haven. Of bedrijventerreinen waar afval van het ene bedrijf grondstof wordt voor een ander.  
 
Maar er is meer. We versterken de Gentse economie door jonge ondernemers en KMO’s te ondersteunen, nieuwe coöperaties kansen te geven, en de samenwerking tussen onderwijs en bedrijfsleven te versterken. Zo blijft Gent een ondernemende stad, maar zorgen we ook voor een goede job voor elke Gentenaar. Drempels naar werk wegwerken is van wezenlijk belang.  
 
Aangenaam leven in een gezonde omgeving. Voor iedereen. Ook dat is duurzaamheid.  Daarom investeren we fors in schonere lucht, bodem en water en meer natuur. Het is daarom belangrijk om tegelijkertijd bewust en spaarzaam om te springen met grondstoffen en energie. Zo zorgen we mee voor de toekomst van grote en kleine Gentenaars.   
 
 
 
Thema - Economie  
 
Het economisch beleid van de stad moet de Gentse ondernemers en industrie wapenen voor de toekomst. Nu de crisis en de globalisering zich ook in Gent laten voelen, is dit erg belangrijk. Daarom kiezen we in Gent voor de uitbouw van een duurzame economie. Dit betekent minder grondstoffen en energie gebruiken. We ondersteunen dan ook toekomstgerichte ondernemingen die voor een duurzame productie kiezen. Dit betekent ook dat we investeren in kwaliteitsvolle jobs voor elke Gentenaar.  
 
De industrie - niet in het minst in de Gentse haven - is en blijft een belangrijke werkgever in Gent. We willen de toekomst van die industrie in Gent verzekeren. De Gentse haven ontwikkelt zich tot hét voorbeeld voor duurzame havenactiviteiten. Duurzame mobiliteit en intensief ruimtegebruik zijn de uitgangspunten. We streven naar gesloten grondstoffenkringlopen. Maar ook KMO’s zijn erg belangrijk voor deze stad. Ze zorgen voor heel wat jobs, voor een goede mix van wonen, leven en werken en voor een sterk sociaal weefsel. Wij willen deze bedrijvigheid versterken en indien mogelijk opnieuw naar de stad halen. Dit kan door een goed klimaat te scheppen voor jonge ondernemers. 
Overleg met de verschillende economische sectoren is erg belangrijk. 
Zo kan Gent haar karakter van ondernemende stad behouden. We geven ook een nieuwe economische impuls aan Gent via het coöperatief ondernemen. 
 
Met de onderwijsinstellingen en het aanwezige bedrijfsleven heeft de stad unieke troeven in handen. De stad wil deze troeven uitspelen door een gastvrije aantrekkingspool voor lokale en internationale ondernemers te blijven. Via hun kenniscentra en spin-offs moeten de onderwijsinstellingen inzetten op innovatieve en duurzame projecten, in nauwe samenwerking met het bedrijfsleven. Ook sociale innovatie moet blijvend ondersteund worden om in de toekomst een bloeiende sociale economiesector te verzekeren. De sociale economie vervlechten we met andere economische activiteiten.  
 
Krachtlijnen: 
 
89.	Er wordt ingezet op de verdere ontwikkeling van de Gentse haven als economisch knooppunt. De Gentse haven ontwikkelt zich tot hét voorbeeld voor duurzame havenactiviteiten. Daarom is de transitie naar een duurzame productie dé uitdaging voor alle bedrijven. Ook zal er bijkomend ingezet worden op hernieuwbare energieproductie in het Gentse havengebied. We voeren een dynamisch economisch beleid dat de verdere uitbouw van de haven als industrieel complex van internationaal maritiem belang en logistiek knooppunt ten volle ondersteunt. Uiteraard blijven we alles in het werk stellen voor een vlotte realisatie van de verbeterde maritieme toegankelijkheid via de nieuwe zeesluis in Terneuzen en de optimalisatie van de binnenvaartontsluiting via de Seine-Schelde-Noord  verbinding. 
 
89.1.	De stad Gent en het Havenbedrijf bieden via de bedrijfsorganisaties het duurzaamheidscharter aan. Daarbij worden afspraken gemaakt rond mobiliteit, afvalpreventie, verduurzaming van de productie, doelgroepenrecrutering en de bijdrage aan de lokale economie; 
 
89.2.	Intensief ruimtegebruik stimuleren via langdurige concessieovereenkomsten aan bedrijven.  
 
89.3.	De stad Gent en het Havenbedrijf pakken aanwezige hinder en verstoringen verder aan. 
 
89.4.	We zetten elk bedrijf in de haven aan om een bedrijfsvervoersplan op te stellen zowel voor het vrachtvervoer als voor het woon-werkverkeer van de werknemers.  
 
89.5.	We bouwen aan een kanaalzone als volwaardig maritiem industrieel gebied dat zich grensoverschrijdend uitstrekt van Gent tot in Terneuzen. Het stadsbestuur dringt er bij de bevoegde overheden op aan de drempels voor grensoverschrijdende arbeid weg te werken. Het havengebied wordt infrastructureel versterkt onder andere via een betere mobiliteit over spoor, water en weg. Tevens streven we ernaar om in het gebied ook plaats te bieden voor slimme logistiek met veel toegevoegde waarde. 
 
89.6.	We zetten in een gemeenschappelijke strategie met Zeeland de grensoverschrijdende kanaalzone op de economische wereldkaart. 
 
89.7.	Op het noordelijk deel van het eiland Zwijnaarde-Noord streven we naar de vestiging van één grote, watergebonden geïntegreerde logistieke speler met toegevoegde waarde en hoge tewerkstelling. 
 
89.8.	We onderzoeken de economische haalbaarheid van een groot productiecentrum voor hernieuwbare energie in de kanaalzone met participatie van overheid en de Gentse bevolking via onder andere coöperatief ondernemen.  
90.	We kiezen voor intensief ruimtegebruik en de ontwikkeling van duurzame bedrijventerreinen. Bij de ontwikkeling van bedrijventerreinen proberen we gesloten grondstoffenkringlopen en CO²-neutraliteit te realiseren. Kantoren ontwikkelen we aan knooppunten van het openbaar vervoer. Op deze manier zorgen we er voor dat er ook in de toekomst voldoende ruimte is voor bedrijven en kantoren. 
 
90.1.	De stad legt bij het aantrekken van bedrijven de nadruk op milieuvriendelijke groeisectoren die tegelijkertijd de werkgelegenheid versterken. 
 
90.2.	De stad onderzoekt in hoeverre een clustering rond duurzaam innoverende bedrijven haalbaar is. 
 
90.3.	Het werkgeversloket van de stad (zie verder) biedt ook de nodige specifieke aandacht voor duurzaam ondernemen.  
 
90.4.	Kavels op bedrijventerreinen blijven zo veel als mogelijk eigendom van de stad Gent, het Havenbedrijf of het AGSOB. Via langdurige concessies worden deze terreinen ter beschikking gesteld. Hierbij wordt rekening gehouden met onder andere intensief ruimtegebruik. 
 
90.5.	De Stad Gent stelt een ruimtelijk actieplan op rond de braakliggende vervuilde bedrijventerreinen. We zetten projecten op om, samen met de particuliere sector deze terreinen versneld te saneren. 
 
91.	Het coöperatief ondernemen – gestoeld op participatie en solidariteit - verdient bijzondere aandacht. Het kan een oplossing bieden om door samenwerking gemeenschappelijke uitdagingen op te lossen. Dit past perfect binnen het maatschappelijk verantwoord ondernemen dat wij verder kansen willen geven. 
 
91.1.	De stad ondersteunt initiatieven van burgers om coöperatieven op te richten. Uit de praktijk blijkt dat coöperatief ondernemen een voortrekkersrol speelt in het duurzaam ondernemen, zowel op sociaal als ecologisch vlak. Het is daarenboven een erg democratische vorm van ondernemen: ieder heeft één stem en kan delen in de winsten.  Geïnteresseerden kunnen bij de stad terecht voor praktische informatie en begeleiding. De stad biedt een ondersteunend kader en creëert randvoorwaarden. 
 
91.2.	Er wordt op Gents niveau een platform voor Crowdfunding opgericht, waarbij mensen die een innovatief, duurzaam project willen starten, alternatieve financiering door de Gentenaar kunnen zoeken. 
 
92.	We bouwen verder aan een gericht en specifiek economisch beleid. Door een nauw contact met alle betrokkenen hebben we een goed zicht op de noden en behoeften van de verschillende sectoren. Van daar uit kunnen we diverse gerichte maatregelen nemen om (duurzaam) ondernemen te ondersteunen en te stimuleren.  
 
92.1.	We veralgemenen het sectoroverleg. Per economische sector organiseren we op regelmatige basis een breed overleg met de verschillende stakeholders. 
 
92.2.	Het stadsbestuur zet in op de vermindering van de administratieve lasten van alle lokale ondernemingen, onder andere via de ontwikkeling van een uniek werkgeversloket en via digitalisering en begeleiding. De stad zal haar openbare databases digitaal ter beschikking stellen zodat toepassingen kunnen ontwikkeld worden ten behoeve van de Gentenaars en de Gentse ondernemingen. 
 
92.3.	Er wordt een duidelijke regelgeving uitgewerkt waarbij zelfstandigen/ondernemingen bijkomende ondersteuning krijgen wanneer hun activiteit bemoeilijkt of verhinderd wordt door openbare werken. 
 
92.4.	We zetten in op een goede begeleiding van de ondernemingen bij het doorlopen van vergunningsaanvragen. 
 
 
93.	De welzijns- en gezondheidssector vormen een belangrijke economische en sociale speler in Gent. Deze sectoren bieden direct en indirect werk aan duizenden mensen. We moeten de noden van de sector blijvend onderzoeken en hierop tijdig passende antwoorden bieden. 
 
93.1.	De stad zal samen met de partners uit de welzijnssector een diepgaand onderzoek opstarten naar de huidige en toekomstige behoeften van de welzijnssector en stelt aan de hand van dit onderzoek een actieplan voor. Bijzondere aandacht gaat hierbij naar de behoeften van de cliënten. 
 
94.	De horeca is een belangrijke partner in Gent die zorgt voor tewerkstelling en die het sociaal weefsel versterkt.  
94.1.	De stad wil dan ook een permanent sectoroverleg opstarten met de horeca. Hierbij dient tevens afstemming te gebeuren met de sector in het kader van het evenementenbeleid.  
94.2.	We willen onze stad op de kaart zetten als kindvriendelijke horeca- en winkelstad. De stad ontwikkelt samen met de sector en de kinderen een label ‘kinderen welkom’. 
 
 
95.	Er komen een ondersteunend beleid en ruimte voor een stedelijke en randstedelijke bio-landbouw gericht op directe levering in het stedelijke gebied. Met die steun kan de biolandbouw ook worden ingezet om de culinaire troeven van Gent te versterken. De steun wordt ook doorgetrokken naar andere kleinschalige alternatieven (bv. Volkstuinen en voedselteams).  
 
96.	Onder meer dank zij de vele onderwijsinstellingen is Gent een goede voedingsbodem voor creatieve ondernemers. We moeten dit potentieel realiseren door de koppeling te maken van die creatieve ondernemers met het bestaande economische weefsel. We streven er naar dat Gent op termijn algemeen erkend en aanzien wordt als dé referentiestad voor duurzame economische ontwikkeling zodat het welzijn van de huidige inwoners en de toekomstige generaties gevrijwaard blijft. 
 
96.1.	Er wordt voor de creatieve economie een concreet actieplan opgemaakt waarin de stad: 
96.1.1.	Fungeert 	als 	coördinator 	tussen 	de 	creatieve 	economie, onderwijsinstellingen en de andere economische sectoren. 
96.1.2.	Een aangepaste organisatiestructuur uitwerkt voor het faciliteren van de ontwikkeling van de creatieve economie. 
 
96.2.	Het aankoopbeleid van de stad weerspiegelt de doelstelling van innovatie, creativiteit en duurzaamheid. De toewijzing van overheidsopdrachten gebeurt o.m. aan de hand van duurzaamheidscriteria. Op die manier geeft de stad als voorloper kansen aan innovatieve en creatieve bedrijven. 
 
97.	Als stad van de toekomst leggen we de nadruk op Gent als creatieve, innoverende en duurzame stad op wetenschappelijk, technologisch en artistiek vlak. Een sterk beleid op dit vlak laat ons toe om zowel nieuw talent als nieuwe ondernemers aan te trekken. 
 
97.1.	Samen met de universiteit, hogescholen, de ondernemingen en het middenveld creëren we de voorwaarden en omstandigheden om op dit vlak een voortrekkersrol op te nemen. 
 
97.2.	We zetten sterk in op concrete, wervende projecten die een positieve invloed hebben op leven en werken in Gent. Zo kunnen we de troeven van onze stad tastbaar maken. De ontwikkeling aan de Waalse Krook kan de audiovisuele mogelijkheden in Gent illustreren en versterken. Het op elkaar afstemmen van energie- en grondstoffenstromen in de Gentse haven kan aantonen wat het potentieel is als innoverende en duurzame stad. Er wordt een actieplan opgemaakt om de ontwikkeling van en communicatie over geloofwaardige en overtuigende projecten te stimuleren. 
 
98.	Nabijheid is een belangrijke troef in de stad. Het is aangewezen om de leefbaarheid van buurtwinkels, horeca en de inplanting van kleine bedrijven die verzoenbaar zijn met de woonomgeving actief te ondersteunen. Bij het opstellen van wijkontwikkelingsplannen wordt ruimte voorzien voor deze lokale economie. 
 
98.1.	De ontwikkeling van de Waalse Krook biedt kansen om de uitbouw van een tweede winkelwandelgebied (tussen de Walpoortstraat, Brabantdam, Vlaanderenstraat, Wilsonplein en Lammerstraat) te realiseren.  
 
98.2.	De laatste jaren groeperen zich gespecialiseerde winkels in bepaalde straten (bijvoorbeeld designwinkels in de Burgstraat). Deze tendens en de vestiging van buurtwinkels ondersteunen we via vestigingssubsidie en promotiecampagnes.  
 
98.3.	In de binnenstad en de kernen zijn handel en horeca enorm belangrijk. We willen deze dan ook alle kansen geven om zich verder te ontwikkelen. Grootschalige shoppingcentra buiten het centrum hebben geen aantoonbare meerwaarde, zorgen voor vermijdbaar extra verkeer en beschadigen het economisch weefsel in het centrum.  
 
99.	Een Gents ‘multi utility’ nutsbedrijf 
Een betaalbare toegang tot nutsvoorzieningen zoals drinkwater, afvalwaterbeheer, energie en zelfs telefonie en kabel … worden door huishoudens als een basisvoorziening ervaren. Zij nemen ook een steeds grotere hap uit het budget van onze inwoners. 
Tegelijk is de prijs van deze voorzieningen een belangrijke kostencomponent, die de leefbaarheid van bedrijven op directe wijze beïnvloedt. Het is tevens een beoordelingscriterium voor de inplanting van nieuwe bedrijven, met directe en indirecte impact op de tewerkstelling. 
Tenslotte hebben de investeringen in, het onderhoud en de exploitatie van de netten op directe wijze impact op het openbaar domein (‘minder hinder’) en de mobiliteit, zonder het veiligheidsaspect en het duurzaamheidsvraagstuk uit het oog te verliezen. De netdiensten van de diverse nutsvoorzieningen, actief op het Gentse grondgebied, zijn op diverse wijzen georganiseerd.  
De stad Gent, haar inwoners en de bedrijven hebben er alle belang bij de afstemming tussen de nutsoperatoren maximaal te promoten en de aansturing ervan optimaal te organiseren. 
99.1. De stad Gent laat een onderzoek uitvoeren naar de organisatie van de nutsvoorzieningen op haar grondgebied in het algemeen, en naar de meerwaarde en de haalbaarheid van een Gents ‘multi utility’ bedrijf in dat verband in het bijzonder. De conclusies ervan worden omgezet in passend beleid. 
 
 
Thema - Werk  
 
 
Visie : Elke Gentenaar heeft recht op een volwaardige job 
 
De werkzaamheidsgraad in Gent ligt boven 103%. Dit betekent dat heel wat Gentenaars, maar ook veel mensen die buiten Gent wonen een job hebben in onze stad. Toch heeft een ander deel van de Gentse bevolking het moeilijk om een plaats te vinden op de arbeidsmarkt. Vooral jongeren, ouderen, allochtonen, laaggeschoolden en personen met een handicap vallen te vaak uit de boot als het gaat om werk. 
Elke Gentenaar heeft recht op volwaardige en duurzame tewerkstelling, volgens zijn of haar mogelijkheden. Het wegwerken van de arbeidsmarktparadox en het bestrijden van de drempels naar werk en de ongelijkheid op de Gentse arbeidsmarkt moeten topprioriteiten worden van het nieuwe stadsbestuur. Het kartel sp.a-Groen! kant zich daarnaast tegen elke vorm van discriminatie op de arbeidsmarkt. 
 
Krachtlijnen:  
 
100.	In Gent zijn er veel openstaande vacatures, terwijl er op hetzelfde ogenblik ook een groot aantal werkzoekenden is. Het is een topprioriteit voor het Gentse stadsbestuur om een oplossing te bieden voor de arbeidsmarktparadox. In samenwerking met de VDAB en alle partners moet de stad er voor zorgen dat werkzoekenden door begeleiding en opleiding hun weg vinden naar een waardevolle job. Alle partners hebben hierin hun verantwoordelijkheid en dienen hierin ondersteund te worden. We sporen de VDAB en alle partners aan om samen met het stadsbestuur een aanpak op maat uit te werken voor de werkgelegenheidsproblematiek in de stad. 
 
100.1.	De stad zal samen met alle partners via het partnership van 'Gent stad in werking' een legislatuuroverschrijdend pact opstellen met als belangrijke doelstellingen: 
100.1.1.	Het creëren van voldoende jobs voor de werkzoekende inwoners. Er wordt opnieuw een uitbreiding beoogd, waarvan een aanzienlijk deel in de sociale economie en voor de kansengroepen tegen 2018.  
100.1.2.	Het substantieel uitbreiden van het opleidings- en vormingsaanbod voor werkzoekenden. Hierbij wordt ook aandacht besteed aan taalonderricht, ondermeer op de werkvloer. 
100.1.3.	Het aansporen van de VDAB voor een specifiek grootstedelijke aanpak van de werkgelegenheidsproblemen, met een specifieke en gedifferentieerde wijkaanpak.  
100.1.4.	We verwachten van de VDAB een toegankelijke en nabije benadering van de werkloosheidsproblematiek voor alle categorieën van werkzoekenden. 
 
101.	Gent divers op de arbeidsmarkt 
 
101.1.	Anti-discriminatiepact in Gent: Het Gentse stadsbestuur stelt komende legislatuur de bedrijven een pact voor waarin de bedrijven akkoord gaan met een concreet engagement op het vlak van diversiteit.   
101.1.1.	Er wordt een pact afgesloten, ten laatste tegen eind 2014 en dit op basis van overleg met de Gentse ondernemers. Het pact stipuleert: 
•	Gelijke kansen op de arbeidsmarkt voor elke Gentenaar, met specifieke aandacht voor alle kansengroepen (personen met een arbeidshandicap, allochtone Gentenaars, Gentenaars ouder dan 50 jaar, …) 
•	Specifieke acties op vlak van aanwervingsbeleid en redelijke aanpassingen. 
•	Banning van alle discriminerende acties. 
•	Ondersteuning via het partnership ‘Gent Stad in Werking’ aan kansengroepen om hun kansen op de arbeidsmarkt te vergroten (zie andere actiepunten) 
 
101.2.	De stedelijke diensten, de stadsbedrijven en de intercommunales waarvan Stad Gent deel uitmaakt, worden voorbeeldwerkgevers op het vlak van diversiteit.  
De diversiteit van de Gentse samenleving moet zich weerspiegelen in de stedelijke diensten, de stadsbedrijven en de intercommunales waarin Stad Gent betrokken is. Deze organisaties formuleren daarom concrete doelstellingen op het vlak van diversiteit. 
101.2.1.	De stedelijke diensten, de stadsbedrijven en de intercommunales waarvan stad Gent deel uitmaakt stellen concrete diversiteitsplannen op, die tweejaarlijks worden geëvalueerd en bijgestuurd. De diversiteitsplannen richten zich minimaal op: 
•	Aanwervingsbeleid 
•	Redelijke aanpassingen 
•	Interculturalisering van de dienstverlening 
•	Competentiegericht selecteren 
 
101.2.2.	Stad Gent richt een stedelijk agentschap op voor de sociale economie dat diensten aan de stad zelf levert, o.m. op het vlak van onderhoud en kleine herstellingen.  
101.2.3.	Bij overheidsopdrachten wordt verder consequent een sociale clausule ingevoegd waarbij van de uitvoerder een engagement wordt gevraagd op vlak 	van 	tewerkstelling, 	stage, 	opleiding 	of 	begeleiding 	van maatschappelijk kwetsbare groepen tijdens de uitvoering van de opdracht.’ 
 
102.	Wegnemen van de drempels naar werk 
Kansengroepen worden vaak geconfronteerd met drempels bij hun zoektocht naar werk. Veelal heeft dit te maken met het feit dat de vacatures niet overeen stemmen met het profiel van de werkzoekenden. Gebrek aan scholing, kennis Nederlandse taal, welzijnsproblemen,kinderopvang of mobiliteit, alsook te hoge ervaringseisen door de werkgever, zijn de voornaamste problemen. Een concreet actieplan maakt werk van het wegnemen van de vele drempels naar werk. Maatregelen op het vlak van scholing, taalonderricht, kinderopvang voor werkzoekenden moeten toelaten dat elke Gentenaar kansen krijgt op volwaardige tewerkstelling.  
 
103.	Mobiliteit en werk 
Zo lang er geen structurele oplossing is voor de aansluiting van de Gentse bedrijventerreinen op het reguliere openbare vervoersnet, bewijst Max Mobiel haar nut voor de Gentse werknemers en werkzoekenden met mobiliteitsproblemen. Max Mobiel moet daarom verder worden uitgebreid en ook de promotie van Max Mobiel moet worden opgevoerd, zowel bij werkgevers als  bij werkzoekenden.   
 
 
104.	Doelgroepenbeleid 
Gent Stad in Werking maakt van haar beleid rond doelgroepen een belangrijk speerpunt van haar werking. Dit moet leiden tot het intensifiëren van het doelgroepenbeleid.  
 
105.	Lokale banenmarkten 
Er zijn nog altijd veel werkzoekenden in Gent en tegelijkertijd zijn er veel vacatures. Eén van de problemen is dat de zoektocht naar werk via VDAB, uitzendkantoren en andere kanalen op het niveau van groot-Gent gebeurt. Zo missen werkzoekenden soms passende jobs in eigen wijk of buurt. Een permanente banenmarkt in de dienstencentra of de 4 Gentse werkwinkels, in samenwerking met de VDAB en de werkgeversorganisaties (Unizo, uitzendkantoren, enz..), kan ervoor zorgen dat lokale werkgevers hun vacatures communiceren via de dienstencentra. Daardoor kunnen werkzoekenden gemakkelijker een job vinden in hun buurt of wijk. 
 
105.1.	stagecentrum uitbreiden naar alle partnerorganisaties en lokale bedrijven. 
 
105.2.	Er wordt in elke buurt jaarlijks een jobbeurs georganiseerd i.s.m. alle partners. De wijken met de hoogste werkloosheid krijgen hierbij prioriteit. Op deze wijkgerichte jobbeurs worden minimaal en zoveel als mogelijk volgende jobs toegelicht: 
 
105.3.	Met de VDAB wordt overlegd om minimaal de 4 werkwinkels te behouden en liefst nog uit te breiden in aantal. 
 
106.	De samenwerking tussen de onderwijsinstellingen en het bedrijfsleven moet nog versterkt worden. De combinatie van leren en werken kan een grote meerwaarde betekenen voor zowel de jongeren als het bedrijfsleven.  Zo moet er meer ingezet worden op het aanbieden van stage- en werkervaringsplaatsen waarbij studenten en scholieren via opleidingstrajecten beroepservaring kunnen op doen en ondernemingen bijkomende projecten kunnen realiseren.  
 
106.1.	Er wordt met de onderwijsinstellingen en het bedrijfsleven nagegaan wat het beste traject is om studenten en scholieren beroepservaring te laten opdoen. Hierbij moet nagegaan worden of de online stagedatabank van de stad kan dienen als voorbeeld voor het bedrijfsleven en hiertoe eventueel moet uitgebreid worden. Alles begint bij onderwijs. 
 
106.2.	De samenwerking met de onderwijsinstellingen op het vlak van spin-offs wordt versterkt. Ook met het bedrijfsleven wordt de samenwerking verbeterd m.b.t. innovatieve projecten op de werkvloer. Specifieke aandacht gaat hierbij uit naar het creëren van bijkomende werkgelegenheid.  
 
106.3.	De stad ondersteunt de onderwijsinstellingen in hun rol om het academisch ondernemerschap te stimuleren en onderzoekers te ondersteunen bij het valoriseren van het onderzoek bij het nastreven van een maatschappelijke meerwaarde. Tevens vervult de stad een faciliterende rol in het contractonderzoek die onderwijsinstellingen verrichten voor bedrijven en welke op die manier een belangrijke rol spelen om de kennis binnen te brengen in de bedrijven en aan de basis te liggen van nieuwe innoverende producten. Dit versterkt de band met en de inplanting van bedrijven in de stad. 
 
106.4.	De actiegroep Leren-Werken binnen GSIW wordt versterkt. Die wil drie doelstellingen realiseren: 
106.4.1.	Jongeren informeren over de arbeidsmarkt 
106.4.2.	Een structurele dialoog aangaan met onderwijsinstellingen om meer expertise op te bouwen over de arbeidsmarkt 
106.4.3.	Extra maatregelen nemen om de schooluitval actief tegen te gaan. 
 
107.	Verder investeren in de Sociale economie & PWA 
Het is de taak van het stadsbestuur om op zoek te gaan naar alternatieven voor wie in de reguliere markt uit de boot valt. In de eerste plaats kan een stad werk maken van de ontwikkeling en uitbouw van buurt- en nabijheidsdiensten Ze kan het zorgaanbod in de sociale economie verder stimuleren. Maar het stadsbestuur heeft ook als taak een brug te slaan tussen sociale en reguliere economie. Het stadsbestuur concretiseert deze plannen in een masterplan sociale economie. 
 
107.1.	Stad Gent richt een stedelijk agentschap op voor de sociale economie dat tegelijkertijd erkend is als een invoegbedrijf. De werknemers van dit stedelijk agentschap komen hoofdzakelijk uit de kansengroepen.  Stad Gent werkt ook samen met het OCMW om artikel 60’ers tewerk te stellen bij dit agentschap. Dit stedelijk agentschap voor de sociale economie past een beleid toe dat vermijdt dat jobs voor laaggeschoolden bij Stad Gent verder worden uitbesteed. 
 
107.2.	Bestaande projecten inzake sociale economie worden verder gezet, en waar mogelijk vanuit het nieuwe Agentschap voor sociale economie. Er wordt aan de hand van een regelmatige monitoring nagegaan hoeveel extra plaatsen er moeten bijkomen in de sociale economie. De stad stelt hiervoor een masterplan op. Hierbij wordt tevens met de ondernemingen nagegaan hoe we een brug kunnen slaan tussen de sociale en de reguliere economie. 
 
107.3.	De stad tracht de sociale economie meer bekend te maken bij de inwoners. 
 
107.4.	Het Plaatselijke Werkgelegenheidsagentschap (PWA) richt zich op het op elkaar afstemmen van kleinschalige, individuele en buurtgerichte noden. Daarbij moet het streefdoel duidelijk een volwaardige tewerkstelling voor iedere werkzoekende blijven, zij het dat de prioriteit moet gaan naar de kansengroepen die weinig of geen kansen meer maken op de arbeidsmarkt.  Stad Gent gaat verder creatief op zoek naar nieuw PWA-werk in de persoonlijke dienstverlening, voor eenmalige of nieuwe initiatieven van lokale overheden, bij scholen of bij niet commerciële verenigingen.  
 
Thema - Klimaat en duurzaamheid  
 
 
Inleiding : Gent, dé stad met een ecolabel! 
 
De druk op het milieu neemt toe. Steden spelen hierin een belangrijke rol. Ze moeten dan ook verantwoordelijkheid opnemen in de strijd tegen de klimaatverandering en duurzame oplossingen bieden.  
Duurzaamheid moet deel uitmaken van het DNA van Gent. Het Lokaal Klimaatplan en het Gents Klimaatverbond waren eerste belangrijke stappen in een actief en ambitieus klimaatbeleid. We hebben de ambitie om de ecologische voetafdruk van Gent verder te verkleinen en een klimaatneutrale stad te worden. Duurzaam leven in de stad mogelijk maken betekent voor ons ook aangenaam leven in een gezonde leefomgeving mogelijk maken. Duurzame maatregelen koppelen we daarom aan leefkwaliteit. Dat alles vraagt een grondige verandering die alleen te bereiken is samen met alle Gentenaars, alle Gentse bedrijven, organisaties en bezoekers.  
 
Gent zet in op laag verbruik en hernieuwbare energie bij woningen, bedrijven en vervoer. We hebben daarbij oog voor energiearmoede. Daarom ondersteunen we kwetsbare groepen zodat ook zij energiebesparend kunnen werken. 
Ook op andere terreinen gaan we steeds voor duurzaamheid: bewust en spaarzaam omspringen met grondstoffen en energie, kringlopen voor grondstoffen opzetten (cradle to cradle), energie opwekken binnen de stad, duurzame mobiliteit organiseren, ruimtegebruik intensiever maken,… 
De kwaliteit van lucht, bodem, water en natuur dragen bij tot een gezonde en aangename leefomgeving. We zorgen voor een gezonde stad en investeren fors in schonere lucht, bodem en water en meer natuur.  
 
Kortom, sp.a-Groen! investeert in een duurzaam, groen en gezond Gent. Door te ontwikkelen binnen ecologische grenzen zijn we niet enkel solidair met de wereld maar zorgen we ook voor de toekomst van de kinderen die in onze stad opgroeien.  
 
Krachtlijnen 
 
108.	Gent heeft de ambitie koploper te zijn in Vlaanderen en daarbuiten op het vlak van duurzaamheid en klimaatneutraliteit. Gent wordt op termijn energie-onafhankelijk door maximaal in te zetten op energiereductie en duurzame en hernieuwbare energieproductie in Gent. 
108.1.	Het Gents Klimaatverbond wordt verder versterkt en ondersteund zodat Gentenaars samen met Gentse bedrijven en organisaties hun expertise en knowhow kunnen delen, knelpunten en hinderpalen in kaart brengen en oplossingen uitwerken. Doel is om zo tot een nieuw, ambitieus en gedragen klimaatplan voor Gent te komen. Per sector wil Gent een Klimaatverbond sluiten dat vooropgezette CO2-reductiedoelstellingen definieert en de bijhorende strategie en een actieplan bepaalt om deze doelstellingen te realiseren. 
 
108.2.	Stad Gent gebruikt haar invloed in de raden van bestuur van de stadsbedrijven en intercommunales om deze te stimuleren om een beleid van duurzaamheid, klimaatneutraliteit en energie-onafhankelijkheid te realiseren.  
108.3.	Stad Gent sluit een coalitie met de universiteit en hogescholen om ook daar een beleid van duurzaamheid, klimaatneutraliteit en energie-onafhankelijkheid te realiseren. 
 
109.	De strijd tegen de klimaatverandering kunnen we als lokale overheid niet alleen aan. Gent doet een beroep op de verantwoordelijkheid van alle Gentenaars, Gentse bedrijven en organisaties en ondersteunt hen in het maken van ecologische, duurzame keuzes. 
109.1.	De stad Gent zorgt dat duurzaam gedrag voordelig is door onder meer het organiseren van groepsaankopen en het geven van gratis duurzaam bouwadvies, zowel inzake concept als uitvoering. We willen hierbij ook de mogelijkheid tot renoveren tot op passief niveau stimuleren. 
 
109.2.	Bij de komende stadsvernieuwingsprojecten voorziet de stad een grootschalige wijkgerichte campagne voor het stimuleren van energiebesparende maatregelen en energierenovatieprojecten. Er worden hierbij ook specifieke premies voorzien. 
 
109.3.	Er is nood aan een gericht actieplan ter bevordering van energiebesparing en duurzame exploitatie naar horeca en winkels toe. Hierbij leggen we vooral de nadruk op het ter beschikking stellen van zoveel mogelijk informatie aan de middenstanders. Dit kan door middel van een gids. Via gerichte voorlichtingsacties willen we mogelijkheden voor energiebesparing promoten (bv alternatieven voor “open deuren” bij winkels,  luchtgordijnen,…) 
 
109.4.	De stad Gent organiseert energie-audits per sector (bijvoorbeeld ziekenhuizen, scholen, etc.) en responsabiliseert de sector om het verminderen van energieverbruik structureel te verankeren in de organisatie. 
 
109.5.	Het bestaande bouwreglement wordt waar mogelijk aangevuld met energiebesparende voorwaarden.  
 
109.6.	We stimuleren bedrijven in elkaars buurt om samen te werken in de strijd tegen milieuvervuiling en klimaatverandering. De bedrijven doen dit door bijvoorbeeld verpakking te verminderen, vracht te vervoeren met elektrische wagens en het aanbrengen van energie- en waterbesparende leidingen en systemen. Zo mogelijk wordt er ook meer groen geplant. Dit zal een leiden tot een aantrekkelijke, duurzame en milieuvriendelijke groene straat. (cf. Utrechtsestraat in Amsterdam)  
 
109.7.	We stimuleren de uitwisseling van energie tussen bedrijven via de aanleg van warmtenetten. Aan bedrijven die niet willen meewerken kan een heffing opgelegd worden indien zij onverantwoord warmte blijven lozen. 
 
109.8.	We stimuleren passiefbouw, alsook nul-energie- en energiepositieve gebouwen, door te investeren in voorlichting van particulieren, aannemers en ontwikkelaars rond deze toekomstgerichte bouwwijzen. 
 
109.9.	De milieubarometer wordt waar mogelijk jaarlijks geactualiseerd. Alles wat met CO2-uitstoot en energie te maken heeft wordt tweejaarlijks geactualiseerd. De milieubarometer wordt verder één van de instrumenten in de bewustmakingscampagne van de Gentse bevolking. Hierbij wordt regelmatig een stand van zaken gegeven over duurzaamheid in Gent.  
109.10.	Het is vaak moeilijk verhuurders aan te zetten om energiebesparende maatregelen te treffen die nochtans kunnen zorgen voor een lagere energiefactuur van de huurder. Stad Gent zoekt naar gepaste middelen om verhuurders en huurders daarin meer te stimuleren. 
 
109.11.	De stad Gent maakt participatie van Gentenaars mogelijk in renderende groene projecten (zoals windmolens) 
 
109.12.	Gent heeft ook aandacht voor andere broeikasgassen naast CO2 (zoals methaan, roet, HFC’s) en hoe die teruggebracht kunnen worden. 
 
110.	Gent zorgt voor een sociaal rechtvaardig klimaatbeleid en neemt maatregelen tegen energiearmoede. 
110.1.	Gent verstrekt goedkope leningen voor Gentenaars die het niet breed hebben voor welbepaalde energiebesparende maatregelen in woningen met het Energiefonds  
 
110.2.	De sociale huisvestingsmaatschappijen zorgen voor energie-audits in hun woningen. REGent zorgt voor energie-audits bij particulieren en in het bijzonder bij de Gentenaars die het niet breed hebben. Daarnaast zetten we in op energiezuinige renovatie.  
 
110.3.	De stad Gent zorgt onder de koepel van het Klimaatverbond voor een platform of alliantie tussen de bouwprofessionals, milieuorganisaties en de Gentenaars zodat het eenvoudiger en goedkoper wordt om een woning te renoveren. 
 
110.4.	Het is belangrijk dat we de beschikbare premies voor het investeren in energiebesparing, geconcentreerd en gericht inzetten, vb. inzetten op dakisolatie. Daarnaast moet er een modulering komen in het systeem van premies waarbij meer middelen terecht komen bij de sociaal zwakkere groepen.  
 
110.5.	De stad Gent doet inspanningen om in sociale woningbouwprojecten energiebesparing sterker te stimuleren. 
 
110.6.	Stad Gent doet een bijzondere inspanning in de voorlichtingscampagnes voor energiebesparing om de moeilijk bereikbare groepen toch te bereiken. We denken meerbepaald aan de allochtone Gentenaars, kansengroepen, enz.. Dit kan door het aanspreken en inschakelen van brugfiguren en organisaties. 
 
111.	De stad Gent vervult een voorbeeldfunctie op vlak van klimaatneutraliteit en duurzaamheid. We zetten in op klimaatneutraliteit bij stedelijke gebouwen. Nieuwe stadsontwikkelingsprojecten moeten voorlopers zijn qua klimaatneutraliteit. Ook naar bestaande wijken leveren we inspanningen.  
111.1.	De stad stelt een geclusterd plan op met REG-maatregelen, met bijzondere aandacht voor het verbruik van fossiele brandstoffen in de eigen gebouwen, inclusief gelieerde stedelijke organisaties. We mikken op 3% winst per jaar voor stedelijke gebouwen, 15% winst voor de volledige legislatuur. We bereiken dit door: strenge energienormen voor stadsgebouwen, de passiefhuisstandaard wordt toegepast op nieuwe stadsgebouwen, bij grondige renovatie van stadsgebouwen wordt passiefbouw het streefdoel, we maken middelen vrij om te investeren in energiebesparende ingrepen bij de bestaande stadsgebouwen.   
 
111.2.	Gent neemt toonaangevende energiebesparende maatregelen in monumenten zonder de monumenten aan te tasten naar voorbeeld van Fæstningens Materialgaard in Kopenhagen 
 
111.3.	Voor alle nieuwe stadsgebouwen is nul-energie, waar haalbaar, de norm. Er wordt rekening gehouden met een directe of toekomstige uitbreiding naar energie positieve gebouwen. Waar mogelijk wordt gewerkt met passiefbouw. 
 
111.4.	Er wordt gekeken welke openbare verlichting gedimd kan worden en/of vervangen worden door zuinigere en efficiënte verlichting zoals LED. 
 
111.5.	Bij lopende en komende stadsontwikkelingsprojecten en woonprojecten schakelt de stad zich in voor een beleid van klimaatneutraliteit 
 
111.6.	De stad kiest niet alleen voor 100% groene stroom voor de eigen gebouwen, maar gaat waar mogelijk ook voor de productie van groene stroom of groene warmte op het Gents grondgebied. Dit kan door verder te investeren in opwekking van energie uit zonnewarmte, waar mogelijk zonnepanelen op stadsgebouwen, warmte- en koudenetten en geothermische warmtepompen. Maar ook door het participeren van Gentenaars in coöperatieve vennootschappen rond de opwekking van energie door middel van windmolens te begeleiden en te bevorderen zoals dit bijvoorbeeld reeds in Eeklo het geval is. Daarnaast komt er een duidelijk kader voor de opwekking van groene stroom. 
 
111.7.	Bij bestekken voor nieuwbouwplannen en renovatie van stadsgebouwen kiest Gent consequent voor een duurzaam aankoopbeleid met duidelijke milieuvoorwaarden en sociale criteria zoals energienormen voor toestellen (minstens A+ indien voorhanden), enkel FSC-gelabeld hout, etc. 
 
111.8.	IVAGO verwarmt UZ Gent met de stoom die geproduceerd wordt door de verbrandingsoven. IVAGO zal onderzoeken of er nog mogelijkheden zijn voor een dergelijk energierecuperatieproject met een bedrijf of organisatie in de buurt. Het eerste project daarbij is het verwarmen van de gebouwen van het Arteveldestadion. 
 
112.	We ontwikkelen in samenspraak met de Gentenaars en de Gentse bedrijven extra programma’s die de milieuvervuiling (lucht-, bodem- en watervervuiling, geurhinder) verder sterk terugdringen.  
112.1.	Gent creeërt kansen voor groene economie. Dit staat voor een economie die de Aarde niet uitput of vervuilt, maar steeds betere kringlopen van energie, grondstoffen en goederen creëert. Bedrijven vervuilen steeds minder en gaan afval als grondstof beschouwen waardoor ook nog eens extra werkgelegenheid en innovatieve diensten worden gecreëerd 
 
112.2.	We zetten maximaal in op duurzaam bedrijventerreinmanagement 
 
112.3.	Groendaken voor nieuwe bedrijfsgebouwen met een plat dak worden verplicht, tenzij er een zonne-energiesystemen op geplaatst kan worden en dit zinvol aangewend kan worden voor het bedrijf of het bedrijventerrein. Groendaken spelen bovendien een sterke rol in het koel houden van gebouwen en het overbodig maken van airco’s. 
 
112.4.	Bij elk plan om een gebouw of baken te verlichten wordt nagegaan of dit nodig is. 
112.5.	IVAGO haalt goede resultaten rond emissies. Het is van belang deze goede resultaten minstens te behouden of nog te verbeteren. Mogelijke projecten rond energierecuperatie of energieopwekking gaan niet ten koste van de goede resultaten. 
 
113.	Er komt een urgentieaanpak op het vlak van de fijn-stofproblematiek  
 
113.1.	Gent stelt zich kandidaat voor het invoeren van een milieuzone. Maar uiteraard kan de stad de fijnstofproblematiek niet oplossen zonder bijkomende maatregelen op Vlaams niveau. 
 
113.2.	Gent breidt verder de infrastructuur van elektrische laadpunten met groene stroom voor fiets en auto verder uit.  
 
113.3.	Er wordt bij het Vlaams gewest aangedrongen op een snelheidsverlaging tot 90 km/u op de auto(snel)wegen binnen de Gentse agglomeratie.  
 
113.4.	Er komt een stadsdistributiecentrum in Gent aan de rand van de stad. Gent stimuleert bevoorrading van de winkels in Gent met kleine en ‘propere’ vrachtwagens, boten of fietskoeriers.. 
 
113.5.	Waar mogelijk, zijn alle nieuwe wagens van het stadswagenpark (inclusief gelieerde stedelijke organisaties en schoolbussen) CNG, hybride of elektrisch.  
 
113.6.	Gent stimuleert fiets- en autodelen.  
 
113.7.	De stad Gent ijvert bij De Lijn voor vertramming, en voor autobussen op CNG. 
 
113.8.	Er komt een principieel verbod op dieselgeneratoren bij evenementen waar met alternatieven kan worden gewerkt.  
 
113.9.	De evolutie van de luchtkwaliteit wordt nauwkeurig gemeten. De resultaten kunnen door iedereen gevolgd worden en worden ook op enkele goed gekozen publieke plaatsen bekend gemaakt. 
 
114.	Gent doet al het mogelijke om de grootste knelpunten op vlak van geluid weg te nemen. 
114.1.	Er wordt een geluidsactieplan opgemaakt gebaseerd op de geluidsbelastingskaarten. De geluidskaarten laten toe objectief vast te stellen waar prioritair geïnvesteerd moet worden . Het geeft het stadsbestuur een instrument om bij het Vlaams Gewest aan te dringen op maatregelen langs autowegen. 
 
115.	We blijven inzetten op het afbouwen van de afvalberg in de eerste plaats door het restafval gevoelig te doen dalen.  
115.1.	Het aandeel GFT in restafval moet gevoelig dalen door onder meer aparte ophaling van GFT in verstedelijkt gebied te veralgemenen en nog meer in te zetten op thuiscomposteren in buurten met tuinen. Andere tarifiëring beloont mensen die afval proberen te vermijden.  
 
115.2.	Er komen meer buurtcomposteerplekken in de stad. 
 
115.3.	Er komen afvalsorteerstraten met ondergrondse containers voor collectieve afvalinzameling onder meer bij nieuwe woongebieden en bestaande hoogbouw. 
 
115.4.	Stad Gent streeft er naar om alle automaten met PET-flessen en blikjes uit de scholen van het stedelijk onderwijs, de musea en andere stadsgebouwen te houden. 
 
116.	De strijd tegen zwerfvuil en sluikstorten wordt nog intenser. Het veegplan wordt dynamischer.  
116.1.	We trachten de Gentenaars die houden van een propere buurt actiever te betrekken en maken de regels voor omgaan met afval nog breder en duidelijker bekend. Wie zich daar niet aan houdt, moet geverbaliseerd en bestraft worden. Dat kan niet alleen met geldboetes, maar ook door werkstraffen mogelijk te maken.  
 
116.2.	Buurtwerking en sociale cohesie zijn belangrijk in de strijd tegen zwerfvuil en sluikstorten. De netheidscharters worden verder uitgebouwd en gestimuleerd in onze stad. 
 
116.3.	Er komen gerichte acties en programma’s naar nieuwkomers en studenten 
 
116.4.	Het overlastteam van de Gentse politie zet in op zwerfvuil en sluikstorten en maakt daarbij gebruik van camera’s 
 
116.5.	Zo goed als alle Gentse basisscholen werken mee aan het MOS-programma (Milieuzorg Op School) waarin de afval- en zwerfvuilproblematiek ruimschoots aan bod komt. De sensibilisering en educatie bij jongeren tussen 12 en 18 jaar moet verbeterd worden.   
 
117.	De stad zet verder in op een integraal waterbeleid waarbij maximaal ingezet wordt op ruimte voor water en het laten infiltreren van hemelwater (in kader herstel/behoud grondwaterpeil), het maximaal hergebruik en/of buffering van hemelwater. In tweede instantie wordt hemelwater vertraagd afgevoerd en uiteraard wordt afval- en hemelwater gescheiden. Ook wordt werk gemaakt van duurzaam watergebruik bij de eigen stadsdiensten en wordt hieromtrent gesensibiliseerd bij burgers. 
 
117.1.	Waar de ondergrond het mogelijk maakt, worden bij nieuwe wijken, verkavelingen, bedrijventerreinen, parkeerterreinen en parken voorwaarden opgelegd om hemelwater zo veel mogelijk ter plaatse te laten infiltreren o.a. door de aanleg van buffer- en infiltratievoorzieningen (wadi’s). Dit wordt ook meegenomen bij elke heraanleg. 
 
117.2.	Er is geen ruimte voor bebouwing op plaatsen met hoge ecologische waarde of plaatsen die gevoelig zijn voor wateroverlast. Gent past onverkort de watertoets toe. 
 
117.3.	Door sensibilisatie en controle wordt het verharden van voortuintjes tegengegaan 
 
117.4.	Waar gescheiden riolering wordt aangelegd worden burgers gesensibiliseerd om ook hun hemelwater af te koppelen van het afvalwatersysteem (premie voor afkoppeling)  
 
117.5.	Het project van de sanering en opwaardering van De Lieve wordt verder gezet 
 
117.6.	Streng vergunningsbeleid naar gebruik van grondwater (wordt enkel toegestaan indien er werkelijk geen alternatief is en zuinig gebruik ervan wordt gewaarborgd) 
 
117.7.	Waterlopen worden zoveel mogelijk natuurlijk ingericht, o.m. door ‘project groene oevers’ en groene eilanden. 
 
117.8.	Premies voor groendaken en hemelwaterputten blijven behouden. 
 
118.	De haven van Gent breidt haar duurzaamheidsbeleid uit en ontplooit zich tot de leefbaarste, duurzaamste en meest groene haven in de Hamburg-Le Havre-Range. 
 
118.1.	Gent pleit voor een openbaar vervoerverbinding tussen Dampoort en de haven, zo mogelijk mits gebruik van spoorlijn 204.  
 
118.2.	Reststromen worden maximaal benut 
 
118.3.	Gent sluit charters met groene havenbedrijven 
 
118.4.	Het havengebied stelt een klimaatactieplan op 
 
119.	Gent voert een actief voedselbeleid gericht op het promoten van gezond en betaalbaar voedsel, het stimuleren van vervangen van vlees, het stimuleren van biolandbouw, het vermijden van voedselverlies, en tracht hierin alle Gentenaars te betrekken. 
119.1.	Gent blijft de Veggiehoofdstad van Europa. De stad sensibiliseert en brengt organisaties samen. Er komen stimulerende actieprogramma’s voor specifieke doelgroepen zoals jongeren, bedrijven, etc. 
 
119.2.	Het volgend stadsbestuur richt een foodcouncil op naar het voorbeeld van de Canadese stad Toronto. Deze foodcouncil zorgt voor een cluster van lokale initiatieven rond voeding en geeft het stadsbestuur advies rond een breed gamma van onderwerpen betreffende gezond en betaalbaar voedsel. 
 
119.3.	Gent stimuleert lokale voedselproductie en –consumptieketens met onder meer volkstuinen, stadslandbouw, biomarkten en voedselteams in Gent. 
 
119.4.	Gent trekt bioboeren aan in de rand van de stad. 
 
119.5.	Voedselverlies wordt vermeden. Er wordt gekeken hoe de Voedselbank kan samenwerken met de Gentse horeca, organisaties en bedrijven. 
 
HOOFDSTUK - Participatie – Cultuur – Sport – Vrije tijd 
 
 
Inleiding 
In de stad van de toekomst draait alles om leven mét elkaar. In Gent wil dat zeggen: zoveel mogelijk méédoen. Want Gentenaars doen het liever samen dan alleen. Iedereen, in heel Gent, moet de kans en de ruimte krijgen om anderen te ontmoeten. Jong en oud, autochtoon en allochtoon, topper en amateur: ze moeten praten met elkaar, discussiëren, inspireren, feesten. 
 
De Stad Gent moet, als lokale overheid, stimuleren, voorwaarden scheppen en ondersteunen. Ze moet ontmoeting en creatie mogelijk maken. Elke Gentenaar, elke organisatie, elke vereniging moet zelfredzaam worden. Ieder moet ‘zijn ding kunnen doen’ en zijn eigen plek in de stad kunnen verwerven – onafhankelijk en slagkrachtig. Open communicatie en pro-actieve informatie bieden ruimte voor overleg: iedereen bepaalt mee de toekomst van zijn eigen wijk en de stad, ook kinderen en jongeren! De dienstverlening is klantgericht: eenvoudig, snel, efficiënt en betaalbaar . 
 
De zorg om duurzaamheid is ook hier essentieel. Dat gaat van eco-convenanten in de cultuursector, over medebeheer van infrastructuur door bewoners, en veilige fietspaden, tot toerisme-met-waardenbeleving en ethische beleggingen door de Stad. 
 
‘De Waalse Krook’ is een mooi voorbeeld waar inspiratie en ontmoeting centraal staan. Architecturale vernieuwing, innovatie, kennisdeling en samenwerking worden er prachtig samengebracht in één project. Maar ontmoeting kan uiteraard evenzeer op de Blaarmeersen of één van de groenpolen, in parken, wijkgroen en in een speelstraat. Het is de taak van de Stad om te investeren in recreatieve ruimte in alle buurten. 
 
Ook cultuur en feesten moeten mensen op de best mogelijke manier samenbrengen. De musea en grote cultuurhuizen zijn evidente ‘ankerpunten’: zij spreken tot de verbeelding en wakkeren het vuur van de creativiteit aan. De Stad houdt het vuur brandend door cultuur-educatieve, interculturele en sociaal-artistieke werkingen voluit te steunen; en door sterke inhoudelijke evenementen op de juiste schaal (buurt/wijk/stad) te initiëren of te steunen. Betrokkenheid van de Gentenaars staat sowieso centraal. 
 
Tot slot: onder het motto ‘een gezonde geest in een gezond lichaam’ willen we iedereen aan het sporten krijgen én houden. Bovendien zorgt ook gezamenlijk sporten voor een sociale meerwaarde voor elke deelnemers en voor de samenleving. Daarom willen we zoveel mogelijk individuele sporters samenbrengen, investeren we in extra buurtsportinfrastructuur, beheerd door de bewoners en in de kwaliteit van de sportclubs. 
 
  
Thema - Participatie en democratie  
 
 
 
De kracht van de stad 
Een stad op mensenmaat met leefbare buurten begint bij de betrokkenheid van de Gentenaars met hun omgeving en hun wijk. Het is daarom belangrijk de Gentenaars een stem te geven in de ontwikkeling en de veranderingen van en binnen hun wijk.  Het vereist dat Gentenaars in het algemeen en buurtbewoners in het bijzonder van meet af aan betrokken zijn bij alle grote toekomstplannen voor de stad. 
De betrokkenheid moet in de breedte worden uitgebouwd en zoveel mogelijk groepen in de samenleving bereiken. Dat kan het best door participatie van onderuit te stimuleren en daarbij ook partners in de samenleving te zoeken (buurtgroepen, het lokale middenveld , edm) die mee willen werken aan het op papier zetten en realiseren van nieuwe toekomstplannen.  
De betrokkenheid wordt verder onderbouwd door een open communicatie vanuit de stad die ruimte laat aan alle Gentenaars om mee te denken over de toekomstplannen, het beleid, de projecten en de uitvoering op het terrein. 
Een goed werkende democratie leeft van het debat, dialoog en tegenspraak. Dat debat moet in Gent zowel op het niveau van de stad als in de wijken worden gevoerd. Het is daarom nodig om ieders rol daarin op geregelde tijdstippen te evalueren en waar nodig te herbekijken en/of herdefiniëren. Dit geldt zowel voor de gemeenteraad, adviesraden als voor participatieorganen op wijkniveau. Op al die plaatsen moet het debat, de dialoog en waar nodig de tegenspraak de nodige kansen krijgen. 
De sociale en ecologische stad van de toekomst kiest dus voor echte participatie en basisdemocratie. Door te vertrekken van onderuit en ruimte te geven aan alle mogelijke spontaan groeiende initiatieven willen we de kracht van de stad ten volle tot uiting laten komen.  
 
 
Krachtlijnen  
120.	Communicatie: multimediaal, helder, interactief 
De samenleving wordt complexer. Flexibiliteit, interactiviteit en helderheid in de stadscommunicatie is meer dan ooit primordiaal. Wij gaan voor meer keuzemogelijkheden (ook nieuwe media), voor meer diepgang en aanbod (over beslist beleid, over de buurten en wijken, over processen van participatie en coproductie, etc.). In de communicatie van de stad is er ruimte voor de partners die mee betrokken zijn bij een bepaald project. Communicatie vanuit de stad laat daarbij ruimte open voor dialoog, participatie en terugkoppeling. Daarbij kan volop gebruik worden gemaakt van de nieuwe media voor zover ook de traditionele kanalen beschikbaar blijven voor burgers die minder vertrouwd zijn met de nieuwe media of er de mogelijkheden niet voor hebben.  
 
120.1.	Gentinfo wordt uitgebouwd tot een meer complete informatieve front office. Gentinfo is niet alleen telefonisch en per email te bereiken, maar krijgt ook fysieke loketten in de wijken en deelgemeenten.  
 
120.2.	Er wordt verder sterk werk gemaakt van pro-actieve informatieverstrekking Hiervoor zetten we naast klassieke media ook sociale media in.  
 
120.3.	We verhogen de interactiviteit van www.Gent.be. Op de stedelijke website zal je niet alleen informatie kunnen opzoeken maar er komen ook mogelijkheden om te reageren, mee te praten en te participeren. Wij staan achter digitale ontwikkelingen die het de burger mogelijk maakt om zijn persoonlijk dossier digitaal te volgen tijdens de doorlooptijd van behandeling.  
 
120.4.	Ook de informatiemarkten die de stad organiseert om de stedelijke dienstverlening, stedelijke projecten, en stadsbrede thema's toe te lichten, beschouwen we als een gelegenheid om in de twee richtingen te communiceren. De stad laat zich daar ook inlichten door haar inwoners.  
 
120.5.	Stads-TV en Stadsmagazine zullen verder oog hebben voor de hele stad in al zijn diversiteit en de participatieve processen die er zich afspelen. Zo kunnen bv. de burgerinitiatieven er een plek krijgen. 
 
120.6.	We creëren een plek, een voor iedereen gemakkelijk toegankelijk Informatiecentrum waar op permanente basis projecten en initiatieven van Gent worden gevisualiseerd. Dus een Informatiecentrum, fysiek infopunt waar 
	projecten 	en 	initiatieven 	van 	Gent 	worden 	gevisualiseerd.  
 
121.	Participatie is breed, laagdrempelig, start van bij de prille aanvang (conceptfase) van projecten, en houdt de maat van de voorbereidingen voor die projecten. 
Voor de diverse categorieën van projecten wordt volgens die principes een participatiepact uitgewerkt en vastgelegd voor de stad, zodat de Gentenaar weet wat zijn inbreng kan zijn. Dit wordt vastgelegd door de gemeenteraad. Voor grote projecten met vele (publieke, maar ook private) partners, wordt het participatieproces met de bewoners van bij de aanvang nader omschreven in een afsprakennota. 
 
121.1.	Buurtgroepen, 	bewonersondersteunende 	organisaties 	zoals 
Samenlevingsopbouw en middenveldorganisaties betrekken we als natuurlijke partners in het participatieproces om beleidsontwikkeling en -uitvoering af te toetsen. Zij krijgen ondersteuning waar nodig om hun rol op te nemen. Wij respecteren expliciet hun autonomie.   
 
121.2.	We doen extra inspanningen om moeilijk bereikbare groepen mee te betrekken in de participatieprocessen. De zelforganisaties van deze doelgroepen zijn hierin partners. Wij doen ook een beroep op de ervaring van de ondersteunende organisaties uit het middenveld. We ontwikkelen nieuwe en aanvullende methodieken. Omdat participatie maatwerk is willen we dat er een waaier aan methodieken wordt ontwikkeld, zowel voor eenmalige activiteiten als blijvende initiatieven, om zo de betrokkenheid van de wijk van bij de start te garanderen.  
 
121.3.	We willen de bestaande klankbordgroepen verder laten evolueren tot open buurtstuurgroepen waar debat mogelijk is tussen inwoners, ontwerpers, de betrokken ambtenaren vanaf de start van een project. Stadsambtenaren worden extra gevormd om participatief te gaan werken. 
 
121.4.	We zoeken naar structuren om van onderuit een betere vertolking te krijgen van wat er in de verschillende buurten leeft. Buurtwerk en Gebiedsgerichte Werking gaan hiervoor ook nauwer samenwerken.  
 
121.5.	We zetten in op virtuele on line discussiefora. Burgers kunnen daar reageren op vragen die de stad ter discussie stelt, maar er kan ook onderlinge dialoog tussen burgers ontstaan op dergelijke discussieplatforms. De stad neemt zich voor om de signalen te capteren en op te nemen in het algemene participatietraject.  
Online-platforms maken het verzamelde materiaal van de formele inspraakprocessen breder raadpleegbaar. Ze worden wel als een extra aanvulling en niet als vervanging van offline participatie beschouwd. 
 
121.6.	We exploreren nieuwe participatievormen die mogelijk worden door de nieuwe technologische middelen, online. We onderzoeken welke datasets van de stedelijke informatie op www.Gent.be in aanmerking komen als open data. We beschouwen het als een verrijking wanneer digitale creatievelingen deze open data zouden aanwenden om er vb. apps mee en rond te bouwen.  
 
122.	Wijkontwikkelingsplannen en medebeheer of coproductie 
In samenspraak met de bewoners wordt vorm gegeven aan wijkontwikkelingsplannen. We willen bereiken dat er brede coalities van samenwerking groeien, waarin stad en groepen bewoners samen (deel)projecten realiseren die daarvoor in aanmerking komen. Door bewoners een actieve rol te geven in de uitvoering gaan ze de stad mee vorm geven en participeren hierdoor op een niet-formele manier. We noemen dat co-partnerschap, co-productie en medebeheer. Dit is meteen ook een heel toegankelijke participatievorm, met bijzondere aandacht voor moeilijk bereikbare doelgroepen. Wij zien een centrale rol weggelegd voor Samenlevingsopbouw in de wijken waar zij reeds actief zijn. 
 
122.1.	De mate waarin burgers 'coproduceren' in openbare initiatieven in hun wijk, de formule, de omvang en duur van het engagement kunnen sterk variëren. Wij werken een procedure uit die de haalbaarheid en de kans op een succesvolle afloop inschat en tegelijk ook faciliteert door creatieve manieren van ondersteuning. (verzekering/ opleiding/materiaal ter beschikking stellen/...) 
 
122.2.	Voor parken en pleinen wordt de mogelijkheid voor medebeheer bestudeerd.  
 
122.3.	We stimuleren de tijdelijke invulling van enkele strategisch gekozen (braakliggende) terreinen in wijken waar er een gebrek is aan groen en speelruimte. Hiervoor worden onderhandelingen aangeknoopt met de eigenaars. Coproductie in verband met de tijdelijke inrichting van dergelijke terreinen wordt actief gezocht. Via tijdelijke invullingen kunnen bewoners immers mee de toekomst van hun wijk bepalen en de leefbaarheid tijdens werkzaamheden consolideren. 
 
122.4.	We blijven de subsidies van "Wijk aan zet" minstens even hoog aanhouden. Wij maken deze subsidies aantrekkelijker voor langer lopende wijkinitiatieven zoals een wijkkrant, website, 'buren van de abdij”… Dat doen we door ‘wijk aan zet’ te ontdubbelen in enerzijds ad hoc subsidies voor zaken zoals straat- en wijkfeesten, en anderzijds structurele(re) steun voor bv. 3 jaar voor langer lopende initiatieven. In die zin kan er binnen ‘Wijk aan zet’ gewerkt worden aan budgetten voor ingrepen in de wijken. 
 
122.5.	We richten een centrum op, volgens het concept van ‘bedrijvencentrum’, voor de middenveldorganisaties. Door overheadkosten te gaan beperken worden de organisaties slagkrachtiger, en kunnen ze zich op hun kerntaak focussen. 
 
123.	De stad zoekt, ontwikkelt, experimenteert met instrumenten en fora die het debat tussen de Gentenaars zelf stimuleert en versterkt. We verfijnen waar mogelijk de decretale mogelijkheden om ze beter toepasbaar te maken voor Gent. 
 
124.	Actieve steun en deelname van de raden en fora 
Er worden op alle mogelijke niveaus (stad, wijk, buurt, project) en fora (gemeenteraad, adviesraden, wijkplatforms) impulsen gegeven voor de stads- en /of wijkdebatten. Vanuit dat oogpunt wordt gewerkt aan de herwaardering van de werking van de gemeenteraad, het beter en meer ondersteunen en valoriseren van de inbreng van de stedelijke adviesraden, en het faciliteren van, en samenwerken met, vrijwillige overlegplatforms in de wijken en deelgemeenten. 
 
124.1.	Er worden een 3-tal keer in de legislatuur een stadsbreed debat tussen bestuur en burgers georganiseerd, telkens rond één maatschappelijk thema. Elk van de 25 stadsdelen wordt minstens 2x/legislatuur bezocht, dmv participatieve formules zoals dialoogcafés. Nogmaals benadrukken we de aandacht voor moeilijk bereikbare groepen, via nieuwe methodieken.  
 
124.2.	Met het oog op een grotere betrokkenheid en een sterkere vertegenwoordiging worden de adviesraden allemaal onder de loep genomen en nieuwe afspraken worden gemaakt, zoals over de wijze waarop de adviezen worden overgemaakt aan de gemeenteraad en het college.  
 
124.3.	We willen i.s.m. de fractieleiders de werking van de gemeenteraad grondig evalueren en waar nodig bijsturen. Zo willen we bijvoorbeeld werk maken van meer inhoudelijke en thematische debatten voor de gemeenteraadsleden.   
Thema - Stedelijke dienstverlening en fiscaliteit 
 
 
 
We blijven gaan voor een kwaliteitsvolle en laagdrempelige dienstverlening vanuit de stedelijke administratie. Dat betekent verder investeren in een aanwezige, goed bereikbare, efficiënte en klantvriendelijke dienstverlening voor alle Gentenaars en in het wegwerken van drempels waar die nog aanwezig zijn. 
 
 
Krachtlijnen 
125. Dienstverlening dicht bij de burger. 
De Gentenaars moeten op een eenvoudige manier aan correcte informatie kunnen geraken over alle zaken die vanuit de stedelijke dienstverlening betrekking hebben op hun leefwereld. We moeten daarbij inzetten op verschillende kanalen die elkaar aanvullen en versterken: Gentinfo, stads-, wijk- en/of buurthuizen (ism. met OCMW en met buurtorganisaties), digitale thematische intranet, website, sociale media , enz. 
Op die manier moet elke burger op dezelfde wijze toegang en zicht kunnen krijgen op wat in zijn omgeving aanwezig is aan dienstverlening en op welke plannen er in voorbereiding of uitvoering zijn. 
Actieve steun en deelname van de raden en fora 
Er worden op alle mogelijke niveaus (stad, wijk, buurt, project) en fora (gemeenteraad, adviesraden, wijkplatforms) impulsen gegeven voor de stads- en /of wijkdebatten. Vanuit dat oogpunt wordt gewerkt aan de herwaardering van de werking van de gemeenteraad, het beter en meer ondersteunen en valoriseren van de inbreng van de stedelijke adviesraden, en het faciliteren van, en samenwerken met, vrijwillige overlegplatforms in de wijken en deelgemeenten. 
 
125.1. Stads-, wijk- en/of buurthuizen brengen zoveel mogelijk dienstverlening naar de burger samen, gaande van burgerzaken, infobureau tot vergunningenloket. Ze worden uitgebouwd als ‘frontoffice’. Hierbij worden de grote ‘witte vlekken’ (wijken zonder bediening) weggewerkt. Voor de Gentse kanaalzone en verder gelegen kernen (bv. Baarle-Drongen) werken we met een mobiel loket.  
 
125.2. We werken aan een pro-actieve informatieverstrekking. Naast de klassieke media benutten we daarbij ten volle de mogelijkheden van sociale media. 
 
126.	Kwalitatieve dienstverlening door een motiverend personeelsbeleid 
De belangrijkste garantie op een kwalitatieve dienstverlening zijn deskundige en gemotiveerde personeelsleden.  
Vanuit dat oogpunt maken we dat de diensten voldoende bemand zijn voor de taken die hen worden toegewezen en dat ze de werklast die deze taken met zich meebrengen, aankunnen. Daarbij is het verder ook aangewezen dat het personeelsbestand een afspiegeling is van onze stedelijke samenleving. 
 
126.1.	In de stedelijke diensten, de stadsbedrijven en de intercommunales wordt werk gemaakt van een innovatieve arbeidsorganisatie die klantgerichtheid en dienstverlening naar de Gentenaar en de Gentse samenleving centraal stelt. Om dit te bereiken wordt een monitoring van de dienstverlening uitgewerkt en wordt de kwaliteit van de dienstverlening om de 2 jaar geëvalueerd. 
 
126.2.	Het takendebat wordt gekaderd binnen de te ontwikkelen visie op Gent 2030. Er komen noodzakelijke reorganisaties om tot een efficiënt werkende overheid te komen. Dit wordt ook verder geëvalueerd.  
 
126.3.	We streven naar een gelijkwaardige invulling van de statuten. We zetten verder in op het verhogen van het aantal statutair aangestelde personeelsleden. Voor de contractuele personeelsleden wordt de 2de pensioenpijler verder uitgebouwd.  
 
126.4.	Er wordt voor de werknemer zo veel als mogelijk naar een evenwicht gezocht tussen werk en gezin. 
 
126.5.	De dienstverlening moet ook toegankelijk zijn voor Gentenaars die overdag niet naar een loket kunnen. Sommige dienstverlening bv. in de wijken is ook noodzakelijk op bepaalde momenten na de kantooruren. Openingstijden en dienstenroosters worden daar nog meer op afgestemd. 
 
126.6.	Via een mentorsysteem wordt de ervaring en kennis van wie straks omwille van een welverdiend pensioen uit de stadsorganisatie verdwijnt, doorgegeven aan jongere en minder ervaren collega’s.  
 
126.7.	De vakbonden blijven een partner in het uitstippelen van het personeelsbeleid. Het overleg met de vakbonden is daarin uitermate belangrijk.  
 
127.	Administratieve vereenvoudiging 
Kwalitatieve dienstverlening is gebaat bij eenvoudige procedures en formules wars van alle mogelijke bureaucratie. We blijven daarom investeren in administratieve vereenvoudiging en het uitbannen van overbodige stappen in procedures en aanvragen. Bovenden moet op een transparante manier op voorhand duidelijk zijn wat kan worden bekomen en wat niet. Door de mogelijkheden van het elektronisch loket volop te gebruiken willen we ook bekomen dat de burger ten allen tijde zijn ‘lopende’ dossiers kan bekijken, en dat er niet telkens opnieuw dezelfde informatie gevraagd wordt. 
 
127.1.	We investeren verder in het uitbreiden, aantrekkelijker en klantvriendelijker maken van het e-loket. Daarbij wordt aan Gentenaars de mogelijkheid geboden om op basis van een persoonlijk account in te schrijven op een divers aanbod aan ‘communicatie op maat van de aanvrager’. 
 
127.2.	Nieuwe en bestaande regels en bepalingen worden geëvaluaeerd naar doorzichtigheid en duidelijkheid. Elke maatregel van het stadsbestuur wordt afgetoetst op zijn doelmatigheid en efficiëntie naar kansengroepen, op communicatie naar laaggeschoolden en/of allochtonen, enz. … 
 
128.	Een correcte en efficiënte eerstelijns klachtenbehandeling 
Ondanks alles kan er altijd iets fout lopen. Op dat moment moet de Gentenaar recht hebben op een behoorlijk antwoord op korte termijn. Daarom blijven we investeren in een klachtenbehandeling op de eerste lijn vanuit de diensten en de co-actoren van de stad zoals het Ivago, TMVW, edm. Zo kunnen die leren uit de zaken die fout lopen. Tot slot blijven we de signaalfunctie van de ombudsvrouw naar waarde schatten. Bij haar komen immers de problemen terecht waar de dienstverlening op blokkeert en die ergernis opwekken bij Gentse burgers. Het is belangrijk om op dat moment werk te maken van alternatieven die toekomstgericht, sociaal en ecologisch, een antwoord vormen.  
 
129.	Betaalbare dienstverlening 
De dienstverlening moet verder ook betaalbaar zijn en blijven voor de Gentenaars en de Gentse verenigingen die er afhankelijk van zijn. Retributies worden voor Gentenaars laag gehouden in het bijzonder voor gezinnen met kinderen en voor lage inkomens. Erkende verenigingen blijven genieten van een voordeeltarief voor zalen, culturele en sportinfrastructuur die ze willen gebruiken.  
129.1.	De stad Gent zal met de verzekeringsmaatschappijen onderhandelen om een goedkope collectieve verzekeringspolis te bedingen die aan de verenigingen wordt aangeboden. Dit zal de vrijwilligersorganisaties toelaten om tegen een betaalbare premie op deze collectieve verzekeringspolis in te tekenen. 
 
130.	Het Gentse stadsbestuur evolueert naar een open en slimme overheid 
	 	De lokale overheden in Gent moeten evolueren naar ‘open’ overheden, door o.m. 
gebruik te maken van ‘slimme’ technieken en technologie (Gent moet een smart city worden, wat ook aansluit bij de Europese lokale digitale agenda). Essentieel is daarbij dat de toegankelijkheid voor de hele samenleving wordt gegarandeerd en uitgebouwd. 
130.1.	De stedelijke overheid stelt zoveel mogelijk gegevens ter beschikking van de Gentenaars en de Gentse samenleving (open data); 
130.2.	De stedelijke overheid ontwikkelt de nodige toepassingen die toelaten om maximaal gebruik te maken van die open data. Zelf ontwikkelt de stedelijke overheid toepassingen die de stedelijke dienstverlening verbetert of laagdrempelig maakt (e-government). Voorbeelden zijn toepassingen die de inspraak en participatie kunnen verbeteren of die de mobiliteit of milieugegevens monitoren.  
130.3.	Er wordt adequaat ingespeeld op toekomstige technologische ontwikkelingen, op het vlak van infrastructuur (glasvezel/fiber, draadloos, optisch,…) en platformen (future internet). 
130.4.	We zetten daarbij ook in op samenwerking tussen de stedelijke overheid, academische en kennisinstellingen, bedrijven en de Gentenaar/gebruiker 
(livinglab). 
130.5.	We leveren grote inspanningen om de digitale kloof af te bouwen en zoveel mogelijke groepen mee aan boord te krijgen van de technologische evoluties (e-inclusie). 
130.6.	We ontwikkelen applicaties die gebruik maken van specifieke toeristische info. Er liggen immers oneindig veel mogelijkheden om langs deze weg de bezoeker Gentse info op maat te bezorgen. 
130.7.	Voor de realisatie van deze punten zullen we ons engageren om zoveel mogelijk Open Source technologieën te gebruiken. Hierdoor besparen we op licentiekosten, stimuleren we de ontwikkeling van dergelijke Open Source technologieën en maken we ons minder afhankelijk van de grote spelers op de IT-markt. 
 
131.	Sociaal rechtvaardige, en ecologische fiscaliteit 
De stedelijke fiscaliteit wordt doorgelicht en aangepast vanuit ecologisch oogpunt en met speciale aandacht voor sociale rechtvaardigheid naar gezinnen met kinderen en naar lage inkomens. Belastingen worden waar nodig gemoduleerd in functie van bijkomende ecologische en sociale doelstellingen. Prioritaire domeinen daarbij zijn mobiliteit, afvalpreventie en zuinig ruimtegebruik.  
 
132.	Vastgoedbeleid met maatschappelijke meerwaarde 
Bij de verkoop van stadsgebouwen en –gronden wordt bekeken hoe een normale opbrengst kan worden verbonden met een zo groot mogelijke maatschappelijk meerwaarde. Aandacht kan onder meer gaan naar huizen voor gezinnen, cohousing projecten, projecten van sociale economie, huizen voor Gentse verenigingen, enz. 
133.	Transparant financieel beleid 
Een transparant financieel beleid voorkomt dat er hypotheken worden gelegd op toekomstige generaties en zorgt ervoor dat de nodige investeringsbudgetten aanwezig zijn die de stad voorbereiden op toekomstige uitdagingen en die de knelpunten die nog aanwezig zijn wegwerken. 
133.1.	We springen omzichtig om met Publiek Private Samenwerking (PPS)constructies om te vermijden dat de gevraagde beschikbaarheidsvergoedingen een te zware claim gaan leggen op de toekomstige reguliere beleidsruimte. Een PPS waarbij de overheid de lasten draagt van leningen en exploitatie en onderhoud, zonder eigenaar te zijn, wordt vermeden. Indien dit toch overwogen wordt, tonen gedetailleerde berekeningen de kosten en de baten aan over de lange termijn.  
133.2.	Toelagesystemen worden getoetst op hun duurzaam karakter, op het vermijden van indirecte uitsluitingsmechanismen, op andere sociale en ecologische criteria en op het resultaat in functie van de vooropgezette doelstellingen. De subsidiereglementen en de aanvraagformulieren worden verder vereenvoudigd. 
 
134.	Ethisch beleggen en participeren in investeringen 
Wij willen dat het stadsbestuur in de toekomst ondubbelzinnig kiest voor ethische beleggingen. Dat geldt ook bij het afsluiten van leningen om noodzakelijke investeringen te financieren.   
Daarnaast willen we dat het stadsbestuur ook onderzoekt hoe het onrechtstreeks of rechtstreeks burger kan aanzetten om mee financieel te investeren in duurzame stedelijke projecten (bv. via een volkslening, stadsbon, stedelijke coöperatieven onder stadswaarborg). 
 
135.	Tijd is rijp voor een sterkere stadsregionale samenwerking  
Tot slot zijn we principieel voorstander van stadsregionale samenwerking binnen de Gentse regio omdat veel facetten van het maatschappelijke leven zich op een hoger schaalniveau afspelen dan onze stad of de aanpalende gemeenten. Burgers en private en (semi)publieke organisaties, zoals bedrijven, middenveldorganisaties, welzijns- en gezondheidsinstellingen, organiseren zich op - en identificeren zich met – de Gentse stadsregio. Het gaat dan om facetten zoals wonen, werken, mobiliteit, onderwijs, kinderopvang, cultuurbeleving, ontspanning, zorg, veiligheid, het gebruik van infrastructuur en voorzieningen, natuur en groen(polen), enz.  
De meeste van deze thema’s spreiden zich uit over een schaal die zich weinig gelegen laat aan de kunstmatige bestuurlijke grenzen tussen de gemeenten. De stadsregionale problematiek vormde ook al het voorwerp van beleidskeuzes in het Ruimtelijk Structuurplan Vlaanderen. 
Over de ‘stadsregio – status’ van Gent bestaat geen twijfel. Het afstemmen van het beleid en het bestuur op de functionele verwevenheid die bestaat tussen stad en buurgemeenten die deel uitmaken van de stadsregionale invloedssfeer, moeten centraal staan bij de opbouw tussen alle betrokken van een stadsregionale agenda. Het moet de mogelijkheid bieden zich verder te ontwikkelen in maximale synergie met elkaar. Het stadsgewest mag geen vehikel zijn voor een ongebreidelde groei van de stad, maar een instrument om de relatie tussen stad en haar omgeving te verbeteren rekening houdend met de vele gemeenschappelijke uitdagingen. Alleen zo wordt het mogelijk om die op een positieve, evenwichtige en duurzame manier uit te bouwen. Daarbij hoort ook een eengemaakt fiscaal beleid en de daarbij horende verbreding van de belastbare basis. 
 
 
Thema - Cultuur 
 
Gent is een creatieve stad met een groot aanzuigeffect op studenten, kunstenaars en creatieve ondernemers. In een creatieve en sociale stad is een krachtig en dynamisch cultuurbeleid een must. Cultuur is een dwarsverbinding met een belangrijke impact op het stedelijk leven. Onderzoek toont aan dat cultuurbeleving bijdraagt tot een groter geluks- en samenhorigheidsgevoel bij de stadsbewoners. Vanuit zijn verbindende waarde biedt cultuur kansen tot ontmoeting en ontplooiing. Cultuur creëert en verstevigt sociale weefsels. Ook de innovatieve, creatieve en economische waarde van cultuur is groot. De aanwezigheid van een diverse en wijdvertakte cultuurscène/biotoop draagt bij tot de internationale uitstraling van onze stad..  
Als beleidmakers willen we door het aanbieden van een inspirerende context en door de creatie van de juiste randvoorwaarden cultuurgangmakers kansen en ondersteuning bieden om kwaliteitsvolle culturele initiatieven, kunst- en culturele erfgoedpraktijken te ontwikkelen. Naast de realisatie van enkele belangwekkende en noodzakelijke (stedelijke) culturele projecten bewaken we ook de ruimte voor kleinschalige initiatieven die van onderuit opborrelen. In zijn regisseursrol moedigt de Stad de bundeling aan van creatieve krachten, duurzame allianties en netwerken binnen en buiten het culturele domein. Kiezen voor cultuur is kiezen voor waardecreatie, voor de toekomst.  
 
 
Krachtlijnen 
 
136.	Aanbod,spreiding en verknoping van cultuur 
We vinden het erg belangrijk dat iedereen de kans krijgt om deel te nemen aan het culturele leven. Daartoe is een breed en divers aanbod nodig, dat bovendien geografisch voldoende gespreid is. Cultuur zorgt er bij uitstek voor dat mensen elkaar ontmoeten. Daarom ondersteunen en stimuleren we initiatieven (van onderuit) in buurten en wijken in de hele stad. We hebben daarbij ook aandacht voor de infrastructurele noden door in te zetten op het (her)bestemmen van gebouwen, sites, en dergelijke meer.  
Een cultuurbeleid moet ook aan kunstenaars alle kansen bieden om elkaar en hun publiek te ontmoeten. We stimuleren kruisbestuivingen tussen de verschillende kunstdisciplines en de doorstroming van jonge kunstenaars uit verschillende sociaal culturele groepen.   
136.1.	We ondersteunen en versterken de werking van CIRCA, de Centrale, de Stedelijke Bibliotheek en vele andere waardevolle organisaties. We hebben daarbij oog voor diversiteit in doelgroepen en kunstdisciplines en waken er over dat ook de randgemeenten actief betrokken worden. Ook het netwerk van de wijkbibliotheken wordt verder versterkt met extra aandacht voor de werking op het vlak van nieuwe media. 
 
136.2.	We ijveren voor een optimale geografische spreiding van culturele infrastructuur op maat van de buurt of deelgemeente. 
 
136.3.	We maken in samenspraak met de buurtbewoners werk van tijdelijke herbestemmingen van braakliggende terreinen en grote leegstaande panden met het oog op een culturele invulling.   
 
136.4.	We hechten groot belang aan de amateurkunsten en ondersteunen hun belangrijke bijdrage voor de wijkwerking 
 
136.5.	We blijven investeren in de verwerving, de kwaliteitsvolle bewaring en ontsluiting van erfgoedcollecties (erfgoeddepot). 
 
136.6.	We schakelen een versnelling hoger op het vlak van kunst in de publieke ruimte en hebben daarbij ook bijzondere aandacht voor het onderhoud van deze kunstwerken. 
 
136.7.	We profileren de Gentse Musea als ankerpunten van diverse cultuurvormen.  
 
136.8.	We moedigen de grote cultuurhuizen aan om de stakeholders te betrekken bij hun werking. We evalueren het systeem van stadsdagen en sturen bij zodat meer verschillende organisaties er gebruik van kunnen maken.  
 
136.9.	We overleggen op Vlaams niveau over een evenwichtige verdeling van de subsidies van de Vlaamse Overheid voor cultuur. 
 
137.	Een creatief en dynamisch klimaat. 
  
Vanuit een sterke culturele praktijk, met de juiste accenten en door te concentreren op wat ons uniek maakt, positioneren we Gent als creatieve stad. Een goed klimaat voor creatie en uitvoering waarin kunstenaars zich verder kunnen ontplooien, staat centraal. 
137.1.	We maken optimaal gebruik van de huidige culturele infrastructuur en werken de lopende infrastructuurprojecten volledig af; we hebben daarbij ook oog voor de nood aan tentoonstellingsruimte voor amateurkunstenaars. 
 
137.2.	We breiden de functie van het gebouw van De Centrale uit met de 
Kilovoltzalen van SPE in functie van bijkomende repetitiefaciliteiten. 
  
137.3.	We stimuleren nieuwe creatieve initiatieven.  
 
137.4.	We pleiten voor de erkenning van één van onze grote Gentse cultuurinstellingen als Vlaamse kunstinstelling en zoeken samen met de Vlaamse overheid naar complementariteit in werking en subsidiëring. 
 
137.5.	We ijveren in overleg met de opleidingsinstituten voor meer tentoonstellingsfaciliteiten voor jonge beeldende kunstenaars. 
 
137.6.	We zetten de structurele ondersteuning van de 7 culturele actoren verder (Kunstencentrum Vooruit, Festival van Vlaanderen, Internationaal Filmfestival Gent, Gent Jazz, Handelsbeurs, Collegium Vocale Gent, Les Ballets C. de la B.). 
 
137.7.	We onderzoeken waar een middelgrote pop- en rockzaal kan komen in Gent, en zetten de nodige stappen voor realisatie. 
 
137.8.	Gent wordt verder op de internationale culturele kaart gezet, o.m. met ‘Unesco Creative City of Music’. Via een heldere, transparante projectsubsidie of toelage, worden internationale projecten ondersteund. 
 
138.	Duurzame 	samenwerkingsmodellen 	en 	creatief 	ondernemerschap.  
We hebben ook ruim aandacht voor het economisch potentieel van de creatieve industrie en bieden aan creatieve ondernemers een actieve ondersteuning en een inspirerende context. We geloven dat een zekere mate van zelfredzaamheid de slagkracht van de culturele sector aanzienlijk kan verhogen. Een sterke en onafhankelijke cultuursector durft ondernemen en zoekt tegelijkertijd naar vernieuwende en duurzame samenwerkingsmodellen. In de culturele sector groeide de afgelopen jaren het besef dat onze samenleving op ecologische en sociale grenzen botst en dat onze samenleving zich op veel vlakken grondig moet herdenken. Zo is er de intentie van een aantal grote kunstinstellingen om door een eco-convenant aan te sluiten bij het Gents klimaatverbond. Deze pogingen om de ecologische voetafdruk te verkleinen willen wij ten volle aanmoedigen en ondersteunen. Bij stedelijke investeringen in culturele infrastructuur zal duurzaamheid een doorslaggevend criterium zijn. 
138.1.	We ondersteunen verder het initiatief van een aantal cultuurhuizen om door een eco-convenant aan te sluiten bij het Gents klimaatverbond, en  breiden dit uit; we maken een grote inhaalbeweging op het vlak van duurzame exploitatie van de stedelijke culturele infrastructuur. 
 
138.2.	We ontwikkelen een energie-audit waarop alle cultuurhuizen aanspraak kunnen maken;  we verstrekken renteloze leningen voor de uitvoering van de noodzakelijke investeringen op het vlak van duurzaamheid. 
 
138.3.	In de convenanten met de culturele actoren wordt de opmaak van een mobiliteitsplan opgenomen dat erop gericht is het gebruik van de auto te verminderen en het gebruik van fiets, openbaar vervoer en gedeelde taxiritten te bevorderen. Daarbij wordt ook rekening gehouden met het feit dat in samenwerking met De Lijn een systeem wordt uitgewerkt waardoor tickets voor evenementen en voorstellingen steeds een ticket voor het openbaar vervoer omvatten. In de omgeving van culturele instellingen worden voldoende fietsstallingen voorzien. 
 
138.4.	We hebben oog voor alternatieve economische werkvormen en samenwerkingsverbanden. We zoeken uit welke passende financiële ondersteuning we hen kunnen bieden.   
 
138.5.	We maken werk van de ondersteuning van de Arthouse cinema’s en onderzoeken op welke wijze hun werking kan versterkt worden vanuit de Waalse Krook. 
 
139.	Cultuur voor elke stadsbewoner. 
  
We hebben grote aandacht voor bijzondere doelgroepen, zoals bijvoorbeeld jongeren, mensen met een andere culturele achtergrond, senioren en jonge gezinnen met kinderen. We versterken het doelgroepenbeleid door cultuur-educatieve, interculturele en sociaalartistieke  werkingen al dan niet geïntegreerd in bredere initiatieven te ondersteunen. Deze initiatieven krijgen de ruimte om volledig autonoom te werken. De ontwikkeling van de brede school past integraal in deze visie. 
139.1.	We ondersteunen duidelijk culturele projecten die de cohesie tussen de generaties versterken. 
 
139.2.	We breiden het systeem van cultuurcheques uit naar niet-studerende jongeren en laten de cultuurcheques in een volgende fase opgaan in een volwaardige vrijetijdspas. 
 
139.3.	We investeren in niet-formele kunsteducatieve initiatieven zoals circus- en theaterateliers (Circusplaneet, Kopergieterij, Larf), workshops, niet formele interculturele muziekinitiatieven (De Centrale) en vele andere. 
 
139.4.	We stimuleren bestaande en nieuwe sociaal-artistieke initiatieven om te werken met moeilijk bereikbare doelgroepen in de stad. We stimuleren daarvoor ook synergieën. 
 
139.5.	Brede school biedt veel kansen inzake cultuur en creatie, en we geven jongeren voluit de kans om jong te zijn en zich maximaal te ontwikkelen. 
 
139.6.	We stellen een coördinator cultuur-onderwijs aan. 
 
139.7.	Tussen de culturele instellingen wordt er een netwerk van culturele bemiddelaars opgericht, waardoor die organisaties beter in staat zullen zijn om bruggen te slaan naar moeilijk bereikbare doelgroepen, wijkcomités, e.a. . 
 
139.8.	We willen de culturele interactie tussen de verschillende gemeenschappen stimuleren. Dit is een belangrijke uitdaging. 
 
140.	Bouwkundig erfgoed en architectuur: 
De waarde van het bouwkundig erfgoed blijft een niet te verwaarlozen factor  in de verdere ontwikkeling van de kernstad. Daarvoor baseren we ons op de Inventaris Bouwkundig Erfgoed van het VIOE (Vlaams Instituut voor Onroerend Erfgoed). Er komen minimale en heldere richtlijnen en voorwaarden bij renovatie en herbestemming van historisch waardevolle panden (inclusief de mogelijkheden voor herstelbeleid). Ook toegankelijkheid en energie-efficiëntie van historische gebouwen worden erkend als belangrijke waarden. Complementair aan het beleid voor landelijk beschermde monumenten en stadsgezichten werkt het stadsbestuur aan een eigen visie op de valorisatie van merkwaardige gebouwen en gezichten. We hechten ook veel belang aan de ontwikkeling van kwalitatieve hedendaagse architectuur en stedenbouw. 
 
140.1.	We installeren een Gentse bouwmeester, die de stedenbouwkundige en architecturale ontwikkeling van Gent begeleidt en versterkt. 
 
140.2.	We verhelderen en verfijnen de criteria met betrekking tot het reglement voor merkwaardige gebouwen. 
 
140.3.	We herbestemmen een deel van het kerkelijk erfgoed in overleg met de kerkelijke autoriteiten. 
 
140.4.	We willen dat voor het bouwkundig erfgoed, dat via het monumentenbeleid ondersteund wordt, de overheid als maatschappelijke return streeft naar publieke toegankelijkheid.  
 
141.	Een 	nieuwe 	culturele 	baken 	in 	de 	stad: 	de 	Waalse 	Krook  
We ontwikkelen de Waalse Krook niet alleen als een uniek stedenbouwkundig project in het hart van de historische stad, maar ook als de plek waar de baseline ‘Gent, stad van kennis en cultuur, toegankelijk voor iedereen’ concreet en zichtbaar wordt. De Krook moet een laagdrempelige en aantrekkelijke plek worden waar creatieve wetenschappers, kunstenaars en ondernemers elkaar vinden, waar (nieuwe) media een centrale plek krijgen en waar het grote publiek permanent en levenslang kan (bij)leren. Vanuit de Krook moeten ook verbindingen gelegd worden naar de wijde periferie, niet in het minst naar de wijken met hun bibliotheken, hun culturele organisaties en hun scholen.   
141.1.	We versterken de rol van de Stedelijke Bibliotheek op de Waalse Krook als centrale ontmoetingsplaats en verlengen daartoe de openingstijden.  
 
141.2.	We voorzien open ateliers, waar mensen alleen of in groep kunnen werken aan hun projecten.   
 
141.3.	We ontwikkelen een actief stedelijk onthaalbeleid waardoor alle inwoners van de Stad zich thuis kunnen voelen op de Waalse Krook. 
 
141.4.	We stimuleren de partners van de Waalse Krook (Bibliotheek, Centrum voor nieuwe media, Archivering van het Audiovisueel erfgoed (VIAA)) om hun activiteiten te coördineren en permanent op elkaar af te stemmen. 
 
141.5.	We profileren ons zowel nationaal als internationaal als de gaststad van het Vlaams Instituut voor de Archivering van het Audiovisueel erfgoed (VIAA) 
 
141.6.	We onderzoeken de opportuniteiten die de Waalse Krook kan bieden op het vlak van audiovisueel beleid.  
 
141.7.	We geven invulling aan diverse functies in het voormalige Wintercircus.  
 
142.	Kunstenkwartier en museumplein. 
  
We herwaarderen het Citadelpark en het aanwezige patrimonium. Stedenbouwkundige ingrepen en een volledige hertekening van de mobiliteit zullen daarbij essentiële bouwstenen zijn. Belangrijk daarin is de realisatie van een autovrij museumplein met ruimte voor tram 7 tussen het SMAK en het MSK. De centrale parkfunctie wordt met de aanwezige musea, het Kuipke, het ICC en de Floraliënhal gecombineerd. Voor die laatste zoeken we een geïntegreerde en complementaire invulling en voldoende middelen om ze te realiseren. We ontwikkelen een plan om de volledige kunstenwijk – van de Krook tot het Kunstenkwartier – optimaal  uit te bouwen.  
 
142.1.	We realiseren een autovrij museumplein met ruimte voor tram 7 tussen het SMAK en het MSK; we gaan voluit voor een snelle realisatie van het masterplan voor het Citadelpark. 
 
142.2.	We onderzoeken welke rol de Leopoldskazerne in de toekomst kan spelen als broedplaats voor de creatieve ondernemers en kunstenaars, als vestigingsplaats voor ateliers, repetitieruimtes, galerijen en bedrijven die actief zijn in de creatieve economie. 
 
142.3.	We ontwikkelen het Kunstenkwartier als een toeristische trekpleister, met de Krook, de gerenoveerde Boekentoren en de musea als belangrijkste troeven. -
We bevorderen de leefbaarheid van deze wijk door de heraanleg van de SintPietersnieuwstraat. Daarbij hebben we veel aandacht voor de zwakke weggebruikers en voor de aanleg van kwalitatieve belevenisruimte. 
 
142.4.	We realiseren een voetgangersbrug aan de Veergrep en verbinden daardoor de Bijlokesite met het kunstenkwartier. 
 
142.5.	We onderzoeken de mogelijkheid van een cultuurwatertram die met behulp van milieuvriendelijke bootjes de verschillende sites met elkaar verbindt.  (Route STAM – binnenstad –Dok Noord- Krook – Vooruit - Sint-Pietersplein). 
 
142.6.	We stimuleren een betere samenwerking tussen publieke en private sector, zeker op het domein van de beeldende kunsten.  
  
Thema - Feesten en evenementenbeleid  
 
 
Visie 
 
Gent heeft een sterke traditie van feesten en evenementen. Zowel de Gentse Feesten als de andere feesten en evenementen maken Gent tot een feestelijke belevenis voor zowel de Gentenaar als zijn/haar gasten. Deze traditie willen we behouden. We ontwikkelen een evenementenbeleid waar kwaliteitsvolle evenementen en toonaangevende festivals centraal staan. Een wildgroei aan evenementen moet worden vermeden. Feesten worden georganiseerd op de juiste schaal. Veel aandacht moet gaan naar beheersbaarheid, openbare orde, geluidsoverlast, veiligheid, beheer van de openbare ruimte, leefbaarheid, duurzaamheid en financiële transparantie. 
 
Krachtlijnen 
143.	Als stad waar veel feesten en evenementen plaatsvinden is er nood aan een gecoördineerd evenementenbeleid. Evenementen worden georganiseerd omwille van hun inhoudelijke meerwaarde. Kwaliteit staat voorop. Overvolle kalenders leiden tot kwaliteitsverlies. Er wordt gewaakt over de spreiding op de kalender en over de hele stad. Op die manier wordt de evenementendruk binnen de grenzen gehouden.  
 
143.1.	Wij ijveren voor de invoering van een evenementencoördinator; 
 
143.2.	We pleiten voor het openen van één evenementenloket; 
 
143.3.	Voor onze pleinen en parken wordt een locatieprofiel aangemaakt met aandacht voor de draagkracht. 
 
144.	De straten, pleinen en parken zijn publiek domein en voor iedereen toegankelijk. We dragen zorg voor het specifieke karakter van elk van die plekken, en voor hun rol als ontmoetingsruimte. De aard en omvang van de activiteiten die er georganiseerd worden, staan in verhouding tot de beschikbare capaciteit en draagkracht van plek en buurt. We stellen grenzen aan de vermarkting van de openbare ruimte door publiciteit. 
 
145.	De stadskermissen en de wijk- en buurtfeesten hebben hun eigen charme en zijn van groot sociaal belang. Ze versterken immers de sociale samenhang en bevestigen de eigenheid van deelgemeenten, wijken en buurten. Plaatselijke initiatiefnemers en organisatoren verdienen ondersteuning. Een wijkgericht cultureel beleid moet een grotere betrokkenheid van lokale sociaal-culturele verenigingen, dekenijen en buurtorganisaties vergroten. 
 
146.	De Gentse Feesten zijn een uniek volksfeest met een divers maatschappelijk en cultureel programma.  
Wij hebben de ambitie om de Gentse Feesten als een ontdekkingsfestival op de culturele scène te plaatsen. Wij willen de grote troeven van de Gentse Feesten: de diversiteit van de programmering, de laagdrempeligheid, het maatschappelijk betrokkene en rebelse karakter ten volle uitspelen. Er gaat grote aandacht naar het betrekken van alle Gentse bevolkingsgroepen en ze een plek te geven. We organiseren de Gentse Feesten op een juiste schaal. Dat mag niet ten koste gaan van de leefbaarheid en de draagkracht van de stad. Elke Gentenaar moet er zich thuis voelen. Cultuur en originaliteit primeren op puur commercieel gewin.  
 
146.1.	Er komt meer ruimte voor kleinschalige initiatieven van onderuit en in alle hoeken van de feestenzone en zonder de feestenzone uit te breiden op andere plekken in de stad. 
 
147.	We blijven investeren in cultuur tijdens de Gentse feesten. Op pleinen en in parken blijven de feesten gratis en zo voor iedereen toegankelijk. In overleg met de pleinorganisatoren zoeken we formules om verspreid over de stad een merkelijk groter aantal gratis toegankelijke toiletten voor mannen, vrouwen en personen met een handicap te realiseren. 
 
147.1.	De subsidiëring van de pleinorganisatoren richt zich op duidelijke criteria zoals creatie, diversiteit en duurzaamheid in de ruime zin. 
 
148.	De stad kiest resoluut voor duurzame Gentse Feesten en feesten en evenementen in het algemeen. Dat betekent een minimale ecologische voetafdruk, (algemene) veiligheid, voedselveiligheid, en het beperken van de geluids- en afvalhinder. Dat betekent verder een duurzame mobiliteit: promotie openbaar vervoer, te voet, fietsroutes en –parkings, bewegwijzering,  P&R, fietstaxi’s, watervervoer. 
  
Thema - Sport  
 
 
Visie 
 
Het blijft onze doelstelling om élke Gentenaar regelmatig aan het sporten te krijgen, op een gezonde manier en in de beste omstandigheden. Omdat sport en beweging belangrijk zijn voor de gezondheid, fitheid en ontspanning van onze Gentenaars, maar ook omwille van de sociale meerwaarde van sport als bindmiddel in een diverse stad. We vertrekken voor ons sportbeleid zowel vanuit het huidige sport- en bewegingsaanbod, als vanuit wensen en noden die leven bij een divers doelpubliek, verschillende soorten organisaties en de specificiteit van bepaalde wijken. We streven naar een groter bereik en betere participatie van een breder publiek, alsook een betere communicatie en afstemming tussen verschillende actoren en partners in het sportlandschap.  
 
Krachtlijnen: 
 
149.	Er is de afgelopen jaren veel geïnvesteerd in sportinfrastructuur. Naast de ‘grote’ infrastructuur (sporthallen, zwembaden, recreatiedomeinen) investeren we verder in een fijnmazig netwerk van kleinere infrastructuur verspreid over de hele stad, op het niveau van de buurten. We voorzien tevens voldoende faciliteiten voor de individuele sporter en voor losse, niet-georganiseerde sportactiviteiten. 
 
150.	We maken eerst en vooral optimaal gebruik van de bestaande infrastructuur van scholen (‘Brede School’!) en bedrijven. Die wordt ter beschikking gesteld van de buurt (bv. via buurtbeheer) en/of de sportclub(s) voor sport na schooltijd of na de werkuren en in het weekend. Bij de vernieuwing van de schoolinfrastructuur bekijken we of de sportdienst mee kan ondersteunen. Op die manier investeren we via het sportbeleid mee in betere (school)sportinfrastructuur. We doen beroep op de sociale economie voor het beheer ervan. 
 
150.1.	We gaan resoluut voor duurzaamheid, zowel op het vlak van de inhoud (de sporttechnische aspecten) als van de infrastructuur. We willen samen met de sportsector de globale CO2-uitstoot van de sportinfrastructuur drastisch verminderen. 
Bij nieuwe infrastructuur investeren we in klimaatvriendelijke sporthallen en zwembaden, die via energie- en transportplannen hun CO2-uitstoot verminderen. 
 
Nieuwe gebouwen voldoen aan strenge energieprestatienormen; ze worden gebouwd met ecologisch verantwoord materieel en passen qua concept en vormgeving binnen de ruime omgeving (‘ecologisch design’). Bestaande infrastructuur ondergaat een energiescan om te onderzoeken welke ingrepen er kunnen gebeuren om de energieperformantie te vergroten. Wie een investeringssubsidie voor sportinfrastructuur krijgt moet verplicht samenwerken met de stedelijke toegankelijkheidsambtenaar of een erkend toegankelijkheidsbureau.  
In samenwerking met De Lijn en de sporteventorganisator wordt een systeem uitgewerkt waardoor tickets voor betalende sportevenementen (vanaf een drempel van 300 toeschouwers) steeds een ticket voor het openbaar vervoer omvatten.  
 
150.2.	We willen meer (open) ruimte om te sporten: niet enkel voldoende sportinfrastructuur, maar ook meer toegankelijke en voor sport bruikbare groene en open ruimte. Een toegankelijke groenpool op fietsafstand, en buurtgroen voor iedereen. Veilige wegen, landelijke wegen, jaagpaden, bos en parken zijn hét terrein bij uitstek voor zachte recreatie zoals wandelen, lopen, fietsen, (toestel)fitnessen… Een ‘loopplan voor Gent’ zorgt voor aangelegde en veilige loopcircuits op Finse pistes onmiddellijk aansluitend bij het centrum 
(Coupure, Visserij e.a.). 
 
150.3.	Er gaat meer aandacht naar babyzwemmen in de zwembaden. 
 
151.	We ondersteunen verder de sportclubs. Het aanbod moet kwaliteitsvol én betaalbaar zijn voor iedereen. Daarom zetten we extra in op de clubs die extra inspanningen doen rond diversiteit. De motor van de vele sportclubs zijn natuurlijk de vrijwilligers. Daarom zetten we meer dan ooit in op de opleiding en vorming van die sportbegeleiders. 
 
151.1.	We leggen de focus op clubondersteuning op maat door de kwaliteit van de clubwerking te belonen via subsidiëring en/of door zelf instrumenten aan te reiken om die kwaliteit te verhogen, bijvoorbeeld door vrijwilligersondersteuning.We stimuleren ook de ontwikkeling van ‘doorgroeiclubs’. Dit zijn clubs waar van jong tot oud, zowel op recreatief als competitief vlak, kan gesport worden. Zij bieden het meest garantie op levenslang sporten 
 
151.2.	We geven extra middelen aan clubs die werken met ‘parallelle uren’. Dat wil zeggen: clubs die op hetzelfde moment als dat waarop de kinderen sporten óók een aanbod (kan sport zijn) voor ouders/grootouders/begeleiders voorzien, krijgen extra ondersteuning. 
 
151.3.	Sport moet voor iedereen toegankelijk en betaalbaar zijn. Sportclubs leveren vaak heel wat diensten tegen een relatief beperkte prijs. Toch kunnen de totale kosten voor sportbeoefening vaak hoog oplopen. We willen niet dat (te hoge) lidgelden en andere kosten een onoverkomelijke financiële drempel vormen voor grote gezinnen en mensen met een laag inkomen. Stad en OCMW maken daarom sportbeoefening beter betaalbaar voor minder bedeelden door een financiële tegemoetkoming. 
 
151.4.	We stimuleren samenwerking tussen sportclubs, bijvoorbeeld voor de organisatie van gemeenschappelijke sport-proef-dagen (in samenwerking met de Sportdienst): zoveel mogelijk mensen laten proeven van verschillende sporten om een goeie keuze te kunnen maken. O.a. via sport-na-school-pas. Dat kan best doelgroepgericht in de wijken: het aanbod wordt afgesteld op wat leeft in de buurt. 
 
152.	We zetten in op de ‘anders georganiseerde sport’. We werken ook via buurtsport doelgroepgericht in de wijken, ook dat aanbod wordt afgesteld op wat leeft in de buurt. Vooral jongeren willen we op die manier beter betrekken. 
 
152.1.	De buurtbewoners worden mede-eigenaar van de sportprogrammatie en medebeheerder van de sportinfrastructuur. Zij bepalen mee de planning van het gebruik van de infrastructuur. Vooral jongeren willen we op die manier betrekken en responsabiliseren. Via opleidings- en tewerkstellingstrajecten kunnen jongeren ‘buurtsportwerker’ in de eigen buurt worden. 
 
152.2.	Indien gewenst wordt de hulp van de Sportdienst ingeroepen: de buurt kiest een sport uit het aanbod, de Sportdienst zorgt voor begeleiding en afspraken, de buurt betaalt eventueel met een complementaire munt. 
 
152.3.	We hebben grote aandacht voor nieuwe (vormen van) sporten of alternatieve/laagdrempelige organisatievormen zodat het aanbod zo ruim mogelijk is. Het sportaanbod en de promotie worden op maat gemaakt. 
 
152.4.	We versterken het buurtgevoel nog extra door het stimuleren van vaste ‘sportmomenten’ op buurtniveau (b.v. samen lopen op een vast moment in de week). We zetten sociale media in om de niet-georganiseerde sporter de kans te geven om met anderen samen te sporten. Via die ‘sport-dating-site’ kunnen ook buren/buurten elkaar uitnodigen voor een sportief treffen. Aan grote sportevenementen die in Gent plaatsvinden moeten de organisatoren  lokale acties koppelen (‘sportsatellietevenementen’). 
 
152.5.	De stad Gent gaat samen met de Gentse sport- en jeugdverenigingen op zoek naar werkwijzen om tot een grotere aanvaarding van holebi’s te komen.  
 
153.	Jongeren én senioren aan het bewegen krijgen (en houden) zien we als een grote uitdaging. Jong geleerd is oud gedaan. We realiseren een link met het jeugdwerk. We werken het systeem van jongerensportbegeleiding in de buurten verder uit. Begeleiders moeten ook meer jongeren van allochtone afkomst aan het sporten krijgen: ze moeten vaker lid worden van sportclubs en deelnemen aan sportevenementen. In dat kader zetten we tevens in op doelgroepencommunicatie via samenwerking met tussenpersonen of organisaties (bv. allochtone verenigingen).  
153.1.	We koppelen het concept van de ‘speelstraten’ (tijdelijk autovrij maken van straten in dichtbebouwde buurten om te spelen) aan kwaliteitsvolle sportbegeleiding voor jongeren, georganiseerd door de Sportdienst in samenwerking met sportclubs uit de buurt. 
 
153.2.	We inventariseren alle sportkampinitiatieven, vullen het aanbod aan indien nodig, promoten dat aanbod in één campagne en zorgen er voor dat de potentiële gebruikers aan één (e-)loket of op één telefoonnummer terechtkunnen voor informatie en reservatie. 
 
153.3.	Ook ouderen moeten (beginnen of blijven) bewegen. Clubs die inspanningen doen om een degelijk aanbod te voorzien voor mensen vanaf 60 jaar verdienen extra ondersteuning. 
 
153.4.	Zoals bij jeugdsport, zoeken begeleiders de doelgroep zelf op, in seniorenclubhuizen, woonzorgcentra e.d.m., voor sportinitiatieven en toeleiding naar clubs in de buurt. Dat kan ook via de stedelijke ‘Seniorensportacademie’: een goedkoop en vrij aanbod (b.v. 2 keer per week) waarbij elke senior om het even wanneer kan instappen. 
 
153.5.	We hebben ook ruime aandacht voor de creatie van een ruim en degelijk sportaanbod voor personen met een motorische handicap. We werken een solide promotienetwerk uit om personen met een handicap daar naar toe te leiden. We lijsten de verschillende mogelijkheden van sociaal vervoer op, detecteren hiaten en helpen mee zoeken naar oplossingen om die weg te werken, zodat deelname makkelijker mogelijk wordt. 
 
153.6.	De Stad Gent steunt ook de opmaak van ‘bedrijfssportplannen’ (collega’s sporten tijdens pauze of voor/na het werk) en geeft uiteraard zélf, als werkgever, het goede voorbeeld. Ze zet een eigen sportuitleendienst op (of maakt daarover afspraken met BLOSO of andere partners) en stimuleert de samenwerking tussen bedrijven en clubs: clubtrainers kunnen sportinitiatie verzorgen in bedrijven, met door de bedrijven ontleend materiaal, en de werknemers naar een geschikte club toeleiden. Maar het kan ook omgekeerd: bedrijven stimuleren hun werknemers om (betaald door het bedrijf) als vrijwilliger in een club te werken (‘employee volunteering’). Ook op bedrijventerreinen wordt gekeken om medegebruik voor sportdoeleinden mogelijk te maken, of de mogelijkheid bieden om sportinfrastructuur te voorzien, zoals looppistes bijvoorbeeld, in samenwerking met de bedrijven. Wie zelf sportinfrastructuur/-toestellen (voor personeel of andere gebruikers) voorziet, verdient extra ondersteuning. Via de sport-dating-site kunnen ook bedrijven elkaar uitdagen. 
 
153.7.	Topsport(ers) vervullen een voorbeeldfunctie om zoveel mogelijk mensen aan het sporten te krijgen. De Stad initieert themadagen/-weken in de wijken waarin de topsporters een actieve rol spelen. 
 
154.	We benadrukken de belangrijke maatschappelijke rol van sport. Het gekende concept ‘Open stadion’, uit het Belgische voetbal, kan als voorbeeld dienen voor de uitbouw van een gelijkaardige werking rond topclubs in andere sporten zoals basketbal, volleybal, enz. Zo evolueren diverse clubs naar ‘Brede Clubs’ naar analogie met het concept van de Brede School. 
 
154.1.	Via de ‘Open stadion-werking’ fungeren de topclubs als versterker, platform en trekker van acties met maatschappelijke meerwaarde. De topclubs worden aangemoedigd om hun wervende kracht ook aan te wenden voor maatschappelijke doelen en dit door het ontwikkelen en versterken van sociale projecten met bijzondere aandacht voor de integratie en emancipatie van kwetsbare groepen in onze samenleving.  De Stad Gent steunt die werking, bijvoorbeeld bij de inspanningen om etnisch-culturele diversiteit brede ingang te doen vinden in sportmiddens. 
 
154.2.	De verdere uitbouw van ‘Voetbal in de stad’, ook na de realisatie van het nieuwe Arteveldestadion van voetbalclub KAA Gent, geldt als voorbeeldproject. De Open Stadionwerking van KAA Gent wordt versterkt. En 'Voetbal in de stad', de Gentse versie van 'Open Stadion' naar de brede samenleving toe, moet meer mogelijkheden kunnen bieden tot sportieve en maatschappelijke participatie dan enkel voetbal. Bij de exploitatie van het Arteveldestadion wordt bijvoorbeeld werk gemaakt van ‘social return on public investment’ door samenwerking met onderwijs, werk en economie, in het bijzonder inzake sociale tewerkstelling en opleiding voor werkzoekenden. Bij elk sportinitiatief van de Stad Gent is er voldoende aandacht voor jeugd, toegankelijkheid en duurzaamheid.  
Thema - Recreatie en Toerisme  
 
 
Visie 
 
Recreatie is heel belangrijk voor het welzijn. Het belang van het ontwikkelen van bv. de Blaarmeersen in de voorbije decennia mag hierin niet onderschat worden… Aanvullend op dit aanbod, wordt hard ingezet op de te ontwikkelen groenpolen rond Gent, zoals het parkbos. Verder willen we vanuit het centrum en de wijken recreatieve wandel- en fietsroutes uittekenen langswaar men de groene zones rond de stad kan ontdekken. Ze vormen samen een netwerk van plekken en linten voor zachte recreatie.  
Wat toerisme betreft zetten we ook in op toerisme in eigen stad en streek waarbij ook de Gentenaars zelf hun toeristische troeven herontdekken. Hierin is een belangrijke rol weggelegd voor de publiekswerking uit de culturele sector. Er worden ook samenwerkingsverbanden gelegd met toeristische streekorganisaties, bedrijfswereld, horeca, regionale landschappen, e.d.. 
Daarnaast heeft Gent vele troeven, die de jongste jaren door de internationale toeristische vakpers zijn ontdekt. Dat betekent natuurlijk niet dat we Gent moeten laten overspoelen door zoveel mogelijk toeristen. We gaan voor duurzame recreatie en toerisme met waardenbeleving, het zogeheten ‘Toerisme +’. 
 
Krachtlijnen  
 
155.	De aanleg van de groene stadspolen moet in de toekomst het recreatieve aanbod voor de stadsbewoners aanzienlijk vergroten. Vlotte fietsroutes moeten veilige en aangename verbindingen verzekeren tussen de stad en groenpolen. Het is van belang dat er naast het fietsen en wandelen een voldoende recreatief nevenaanbod wordt voorzien om ook andere activiteiten te ontplooien. We denken daarbij aan speeltuinen voor de kleinsten, maar ook aan een inhoudelijk aanbod zoals natuurtoerisme en/of natuureducatieve activiteiten, bio-kinderboerderijen …  Gent heeft met de Leie, de Schelde, kanalen en zeehaven vele bijzondere troeven om in dit recreatief netwerk te worden ingeschakeld. Elke Gentenaar moet de kans hebben om hiervan te kunnen genieten. Watertoerisme en watergebonden recreatie worden verder ontwikkeld, maar met respect voor de ecologische draagkracht van de waterlopen en voor de rust in de stad. Concreet stellen we de volgende actiepunten voor: 
 
155.1.	De stad versterkt haar inspanningen in de realisatie van de groenpolen rond de stad. Er gaat specifieke aandacht naar de bereikbaarheid van die polen met het openbaar vervoer en voor fietsers. Er wordt daarbij i.s.m. andere overheden en buurgemeenten geïnvesteerd in een recreatief nevenaanbod in de groenpolen. 
 
155.2.	De stad investeert duidelijk in een aangepaste zachte mobiliteit tbv de recreatie en toerisme. 
 
155.3.	De stad ontwikkelt de site van de Watersportbaan verder tot een vrijetijdszone. 
 
155.4.	Gent investeert in  recreatief waterplezier. Ook de haven wordt daarin betrokken, met meer informatieve-educatieve routes op en naast het water in de haven. 
 
155.5.	Bij de inrichting van het publieke domein schept de stad een uitnodigend karakter voor recreanten en toeristen. 
 
155.6.	De stad zet in op de ontwikkeling van het aanbod van het Gentse Randtoerisme of beter het toerisme in de Gentse randgemeente. (bv Campo Santo in Sint-Amandsberg, Lourdes in Oostakker, bv de abdij Drongen, bv Jezuïetenklooster in Mariakerke, de haven…). 
 
155.7.	We willen dat een vrijwilligerswerking van de kinderboerderij te Drongen uitgebouwd wordt, zodat de boerderij in de gepaste seizoenen elk weekend toegankelijk is voor een breed publiek. Dit is bovendien een prachtige kans om het sociaal contact tussen de generaties te bevorderen. 
 
156.	Ook op wijkniveau is de aanwezigheid van publiek toegankelijk groen voor recreatieve doeleinden noodzakelijk, evenals het gebruik van publiek domein voor recreatief medegebruik (b.v. speelstraten).   
 
157.	We zetten in op duurzame recreatie en toerisme met waardenbeleving 
(Toerisme+), zoals :  
 
157.1.	In het kader van de campagne 2014-18 van de Vlaamse overheid, en in het kader van de ‘Treaty of Ghent’, profileert Gent zich nog meer als vredesstad. Werken rond vrede is een onderdeel van duurzame ontwikkeling. Gent heeft hier tal van troeven: het STAM, het Vredeshuis, het lidmaatschap van de internationale beweging Mayors for Peace-Burgemeesters voor Vrede, de lokale vredesbeweging, de monumenten en herdenkingsmomenten, het onderwijs, de hogescholen en de universiteit met hun wetenschappelijke expertise. 
 
157.2.	In het kader van Gent Klimaatneutraal trekt Gent resoluut de kaart van het duurzaam en eco-toerisme. We willen het huidige aanbod aan logies, van hotels en kamers met ontbijt (B&B) , aanvullen en diversifiëren, en dat op maat van de stad. Zo willen we duurzaam toerisme (milieu- en budgetvriendelijk, sociaal en ecologisch) ook voor jongeren die terecht kunnen in het jeugdverblijfscentrum en andere low budget logies. 
 
158.	We werken aan sterkere toegankelijkheid, zowel fysieke (ook voor mensen met een fysieke beperking) als inhoudelijke. We willen een afsprakennota tussen alle toeristische aanbieders en een “toeristisch loket” zodat aan de toerist een aanbod op maat kan geboden worden. 
158.1.	Een fysiek onthaalloket in het St Pietersstation en/of mobiele toeristenloketten in het hoogseizoen moeten de zoekende toeristen sneller en adequater opvangen.  
 
158.2.	We pleiten voor een betere ondersteuning van de Bed&Breakfast-sector.  
 
158.3.	We werken verder op de toegankelijkheid van mensen met een functiebeperking. Nog teveel historische monumenten zijn niet of nauwelijks toegankelijk voor mensen met een handicap.  
 
158.4.	De aanduiding van het openbaar vervoer is niet duidelijk voor de toerist. Er moet werk gemaakt worden van een beter leesbaar openbaar vervoer.  
 
158.5.	Het concept van ‘couch-surfing’  wordt ikv low budget-toerisme gepromoot en ondersteund. De gastgezinnen zijn daarbij tegelijkertijd ideale ‘gidsen’ van onze stad.    
 
159.	Met het Vlaamse kunststedenactieplan is een grote stap in de goede richting om over stadsgrenzen heen tot een conform beleid te komen. Samenwerking met andere kunststeden creëert een meerwaarde voor de binnenlandse en buitenlandse toerist. Als kunstenstad kan Gent uitpakken met zijn musea, zijn topstukken en monumenten. 
 
160.	Het immateriële erfgoed zit in de lift. Vlaanderen heeft de jongste jaren belangrijke stappen gezet in de erkenning van immateriële tradities in het kader van de Unesco-conventie. Met een erkenning van de Gentse Floraliën zou Gent zich ook daar kunnen positioneren. 
 
161.	Al deze troeven vormen een aantrekkelijk toeristisch en recreatief pakket. Het is ook een absolute meerwaarde voor de vele internationale zakelijke bezoekers en toeristen aan de stad. Zo kent Gent bv. als grootste hoger onderwijsstad in België, met de toenemende internationalisering van het hoger onderwijs, een toenemende Europese uitwisseling van studenten, docenten en onderzoekers. We zoeken naar betere formules om hierin naar een meerwaarde te gaan, én voor de stad, én voor die bezoekers, maar altijd met respect voor de draagkracht en de leefbaarheid van de stad. Hiervoor spelen we in de toekomst onze troeven van sociale eco-stad nog veel meer uit, en geven we hieraan bekendheid. 
 
161.1.	We werken verder met ‘stadsambassadeurs’, ook in functie van internationale 
	gasten 	die 	onze 	stad 	goed 	kennen 	en 	regelmatig 	bezoeken.  
 
 Thema - Jeugd  
 
 
Visie: 
 
Bijna 28% van de totale bevolking van Gent is jonger dan 25 jaar. Kinderen en jongeren zijn de toekomst van onze stad, voor hen in het bijzonder is het belangrijk dat iedereen mee is. Kinderen en jongeren zijn overal thuis in de stad. Dat betekent onder meer genoeg scholen en kinderopvang in elke wijk, maar ook aangename buurten met genoeg speelruimte voor gezinnen met jonge kinderen. Ruimte is voor kinderen en jongeren cruciaal. Kinderen moeten we kind laten zijn, jongeren moeten de ruimte krijgen om jong te zijn en zo de stad te ontdekken en te experimenteren. We zetten nog veel meer in op groen om te spelen, speelweefsel, veilige fietspaden,… 
Spelende kinderen kunnen geen overlast betekenen. Jongeren hebben ruimte nodig om hun ding te doen. Kinderen en jongeren hebben een plaats in de stad. Voor sp.a en Groen zijn ze een reële partner in het stedelijk beleid, meer zelfs, ze staan centraal in het beleid.  
 
162.	Kinderen en jongeren zijn een aandachtspunt en een leidraad doorheen alle bevoegdheden.  
162.1.	We evolueren verder van een jeugdwerkbeleid naar een geïntegreerd jeugdbeleid. Dwarsverbindingen maken tussen jeugd en cultuur en sport is logisch, maar ook met onderwijs, welzijn, mobiliteit, werk en andere bevoegdheden wordt dit in beeld gebracht.  
162.2.	Er wordt bij elke bestuursbeslissing geduid op welke manier aan kinderen en jongeren werd gedacht in de vorm van een jeugdparagraaf.  
 
163.	Om een gezinsvriendelijke stad te creeren worden op plaatsen waar vele gezinnen komen, luiertafels, borstvoedingsvriendelijke plaatsen en speelhoeken in openbare gebouwen, alsook occasionele kinderopvang bij evenementen, voorzien. 
164.	Niet-stemgerechtigde inwoners van de stad hebben ook een mening, zeker jongeren en kinderen. Zij zijn expert in hun leefwereld en moeten betrokken worden bij het aanboren van de vele nieuwe kansen die nodig zijn in onze stad. Participatie is experimenteren, adviseren en coachen! 
  
164.1.	Er wordt een jongerenparticipatiebeleid uitgewerkt. In het bijzonder bij de inrichting van openbare ruimte en bij het  mobiliteitsbeleid  gaat er meer aandacht naar kinderen en jongeren. Ook hen betrekken bij wijkgebonden participatie en inspraakprocessen is een streefdoel, waarbij projectmatige, experimentele projecten niet uit de weg worden gegaan. Ook participatie aan het jeugdwerk voor de meest kwetsbaren wordt niet vergeten.  
 
164.2.	De jeugdparagraaf wordt opgevolgd door een kindersecretaris – een ombudsman/vrouw voor kinderen en jongeren - die de beleidsbeslissingen toetst aan hun kind- en jeugdvriendelijkheid en instaat voor de begeleiding van de jeugdraad. Hij/Zij krijgt ook een plaats bij het Huis van de jeugd (zie later), zodat hij/zij op een laagdrempelige manier kan functioneren. 
 
164.3.	De jeugdraad wordt nog meer een belangrijke partner bij het beleidsvoorbereidende werk en wordt gestimuleerd bij het betrekken van jongeren buiten het reguliere jeugdwerk.  
165.	Ruimte voor kinderen en jongeren. Samen met, en voor, kinderen en jongeren zoeken we naar bijkomende veilige (speel)ruimte in de stad en in al haar deelgemeenten.  
 
165.1.	Elke herinrichting van het openbaar domein gebeurt kindvriendelijk. Te beginnen met de woonstraten en met groene en open ruimten. Kinderen moeten op een veilige manier met de fiets of te voet op school, de sportclub of de jeugdvereniging kunnen geraken.  
 
165.2.	In elke buurt is er nood aan speel- en spelinfrastructuur voor elke leeftijdsgroep onder de kinderen. Het centrum van de stad biedt meer groen en speelruimte.  
 
165.3.	Er wordt verder gewerkt aan formules die scholen (ruimtes of speelplaatsen) ook na de schooluren en in de weekends toegankelijk maken voor kinderen en jongerenEventueel gekoppeld aan cultuureducatie na de schooluren. 
 
165.4.	Braakliggende terreinen kunnen een tijdelijke oplossing bieden voor het tekort aan vrije speelruimte.  
 
165.5.	Speelstraten en autoloze zondagen zorgen er voor dat de kinderen de stad op een andere manier ervaren. Er wordt dan ook maximaal ingezet op het faciliteren ervan.  
 
165.6.	We realiseren 1 groot skatepark, en zoeken naar bijkomende plaatsen voor kleinschaliger skate-infrastructuur. 
 
166.	Investeren in jeugdwerk.  
 
166.1.	Er komt een inhaalbeweging voor de (stads)lokalen van het jeugdwerk om deze brandveilig en duurzaam te maken, om ze op te knappen en om sneller de vraag naar herstellingen en onderdak te beantwoorden.  
 
166.2.	Gezien het tekort aan jeugdwerkinfrastructuur wordt het gebruik van polyvalente ruimtes onderzocht, zonder daarbij het ‘nestgevoel’ van de verschillende doelgroepen aan te tasten. Hierbij kan ook een mogelijke  (intergenerationele) samenwerking onderzocht worden. In het kader van de brede school bieden de stadscholen ruimte voor jeugdwerk en worden ook andere onderwijsnetten hiertoe gestimuleerd.  
 
166.3.	De jeugdverenigingen worden op maat gesubsidieerd. Een subsidiebeleid moet voldoende divers zijn, om ook kleinschalige initiatieven te ondersteunen.  
 
166.4.	Een brede invulling van vormingskansen in het jeugdwerk is altijd een meerwaarde. Ook individuele jongeren moeten, los van elk vast verenigingsverband, kansen krijgen om een vormingspakket uit het jeugdwerk mee te pikken. Een EVC-traject op gemeentelijk niveau - Elders Verworven Competenties - kan kennis en ervaring van jongeren in het jeugdwerk valoriseren in een ‘ervaringscertificaat’. 
 
166.5.	Het kampvervoer blijft terugbetaald en het jeugdwerk wordt verder ondersteund door - waar nodig - ondersteuning te bieden op vlak van verzekeringen.  
 
166.6.	We willen het aanbod van betaalbare vakantiekampen voor kinderen en jongeren tijdens de vakanties nog verder uitbreiden en realiseren één centraal inschrijvingspunt. Dit in samenwerking met onderwijs en erkende sport-, cultuur- en jeugdorganisaties.  
167.	Iedereen mee, ook kinderen en jongeren 
  
167.1.	Via de vrijetijdspas voor jongeren kunnen ook zij eenvoudiger deelnemen aan sport en cultuur.  
167.2.	We investeren in aanvullend jeugdwerk. Deelname van de meest kwetsbare jongeren aan het jeugdwerk en activiteiten is hierbij een heel belangrijk aandachtspunt. Waar nodig zetten we in op ‘outreachend jeugdwerk’ (dat zijn jeugdwerkers die van onderuit in buurten aan de slag gaan). Deze uiterst laagdrempelige vorm van jeugdwelzijnswerk biedt zeker een meerwaarde voor +12-jarigen. We hebben hier extra aandacht voor het hoge percentage allochtone jongeren dat te vaak uit de boot valt. Diversiteit vormt dan ook het sleutelwoord.De kinderensecretaris zoekt mee oplossingen wanneer er zich toch problemen voordoen bij minderjarigen. 
 
167.3.	We ondersteunen verenigingen die zich richten op maatschappelijke achtergestelde kinderen en jongeren, zoals vzw Jong. Ondersteuning van organisaties van etnisch-culturele minderheden en de integratie van doelgroepen in bestaande verenigingen zijn niet tegengesteld, maar vullen elkaar 	aan. 
 
167.4.	Binnen het vrijetijdsaanbod voor kinderen en jongeren van de stad Gent wordt er aandacht besteed aan het uitbouwen van een inclusief aanbod voor kinderen en jongeren met een beperking. Er is extra ondersteuning van organisaties die dit opnemen. 
 
168.	Faciliteiten voor jongeren 
168.1.	Er 	wordt 	verder 	werk 	gemaakt 	van 	de 	oprichting 	van 	een jeugdverblijfscentrum.  
 
168.2.	We richten een ‘Huis van de jeugd’ op, als centrale plaats voor jongeren. Ook voor diegenen die geen lid zijn van een jeugdvereniging, mogen er geen drempels bestaan om toegang te krijgen tot dit Huis... De jeugddienst zit hierin gehuisvest, de kindersecretaris, een JAC (Jongerenadviescentrum), maar ook een JOC (Jongerenontmoetingscentrum) horen hier thuis.  
 
168.3.	De jeugddienst behandelt verschillende functies die jongeren aanbelangen (evenementen, cultuur, sport, … ) Deze dienst wordt hét loket voor jeugd. 
 
169.	Inzetten op een doordacht en doorgedreven uitgaansbeleid. Jong zijn in Gent betekent ook kunnen stappen in Gent. Gent heeft meer aandacht voor de muziekbeleving bij jongeren. 
 
169.1.	Er worden voldoende, betaalbare en veilige ruimtes voorzien om elkaar te ontmoeten en zorgeloos feestjes en fuiven te organiseren – ook in de deelgemeenten. Er wordt extra ingezet op ‘sfeerbeheer’, met de nodige begeleiding en opleiding hiervoor. 
 
169.2.	Deze ontmoetingsplaatsen zijn op een veilige manier bereikbaar, en jongeren kunnen ’s nachts met het openbaar vervoer of met de fiets op een veilige manier thuis geraken.  
 
169.3.	Uitgaan maakt ook deel uit van het studentenleven, maar mag een buurt niet onleefbaar maken. Gent is alsmaar aantrekkelijker als studentenstad, wat ook meer uitgaansleven met zich meebrengt. Uitgaan in Gent kan echter alleen met respect voor de buurt, en dus zonder overlast te veroorzaken. Er wordt zowel ingezet op sensibiliserende als op sanctionerende acties, in overleg met de buurt en met de onderwijsinstelling. 
 
169.4.	Meer aandacht voor de muziekbeleving bij jongeren door een gericht ondersteuningsbeleid: creëren van podiumkansen voor beginnende artiesten en groepen, aanbieden van meer en betaalbare repetitielokalen. 
 
